iwan a=yupi an iwan a=saha an h_ine oka=an h_ike,
私は6人の兄、6人の姉がおり、

iyotta pon pe a=ne hine an=an pe,
一番年下でしたが、

ora earkinne a=i=omap wa,
とてもかわいがって育てられ、

sorekus_ sirka ta a=i=anu ka somo ki no, a=i=omap kor patek an=an ayne poro =an.
それこそ地面の上に置かれもしないほどかわいがられながら大きくなりました。

neun ka soy ta sinot=an h_i ka,
どういうわけか外で遊ぶことも、

nep ka a=kar kuni ka a=kopan pe ne kusu,
何をすることも禁じられていたので、

cise or_ ta kemeyki ne pekor patek a=ki kor an=an ayne poro=an ruwe ne akus,
家の中で裁縫のようなことばかりして暮らしているうちに大きくなったのですが、

konto pon a=yupihi a=kar wa okay pe a=kotamtama pekor sirki.
すると、私の作った着物を一番下の兄に着せているような様子です。

"makanak ki p ene sirki h_i an ?"
「どうしてそんなことをしているのだろう？」

sekor yaynu=an kor an=an ruwe ne akusu,
と、思いながら暮らしていましたが、

konto pon a=yupi ka asinuma ka poro=an ruwe ne akus, konto,
そのうちに兄も私も年頃になると、

"uewtanne=an yak pirka." sekor a=i=ye wa,
「夫婦になりなさい」といわれたので

"hunna sine tuy or o p uewtanne p an ?"
「血を分けた兄妹が夫婦になる話などあるもんですか」

sekor asinuma ka hawean =an. pon a=yupi ka neno hawean ne yakka,
と、私も言い、兄もそう言ったのですが、

a=onautari nu hawe ka isam.
父たちは聞き入れようとしません。

orano neno oka=an ayne,
そうしているうちに、

"humne an ta oka=an yak po kopan pa kusu,
「私たちと同じところに暮らしているから、いやがるのだから、

sinna cise a=kar wa oro ta a=ari pa kusu ne."
別に家を建てて、そこに住まわせよう」

sekor kane a=ona hawean h_ine sinna cise a=kar h_ine oro ta ...
と父は言い、別に家を建てて、そこに、

oro ta oka=an ruwe ne korka,
私たちはそこに暮らしていましたが、

usamehotke=an h_ene ki ka somo ki no,
一緒に床に入ることもなく、

tokap an kor a=yupi etoko a=oyki.
昼になると兄のために家事をします。

ekimne wa yuk ne ciki kamuy ne ciki nuwe koan pe ne kus_,
兄は狩に行って、シカやクマをたくさん捕ってくるので、

etoko a=oyki.
私は家をきりもりしています。

nep a=e rusuy ka somo ki no oka=an ayne, tane oka=an ohor kor,
何を食べたいとも思わずに暮らして、もうだいぶ経った頃、

konto pon a=yupi sine ancikar ene hawean h_i.
ある夜、兄がこう言いました。

"a=turesi e=ne wa,
「妹よ、

neun ne an kusu sine tuy or o p a=ne humi ne kunak a=ramu kor oka=an a p
どういうわけか、私たちは同じ母親から生まれたのだと思っていたのだが、

ene uewtanne=an yak pirka sekor a=i=ye kor ki wa,
あのように夫婦になれと言われ、

eani ka e=kopan asinuma ka a=kopan hine oka=an ruwe ne a p,
お前もこばみ、私も断っていたのだが、

ene sinna cise ... sinna cise a=kar wa oro ta a=i=ari ruwe ne wa,
このように別の家を作られて、そこに住まわされることになって、

tewano umurek ene iki pa kuni neno iki=an pe ne na."
こうなったら、これからは夫婦がするように、私たちもして暮らそうではないか」

sekor kane a=onaha hawean .... a=yupi hawean ruwe ne hine,
と、父は言い ... 兄は言い、

orano konto umurek a=ne hine,
私たちは本物の夫婦となって、

sine set a=ukokor hine oka=an ruwe ne a p,
ひとつ床を共にするようになった。

oka=an ohor kor konto honkor=an ruwe ne wa,
そうしてだいぶ経って、私はお腹に子供ができた。

orano po a=ye wa konto,
そう言うと兄は、

"makanak ne wa ene sine tuy or a=o p ne kunak a=ramu a p,
「どういうわけか、ひとつ腹に生まれたものだと思っていたのに

oraun ene uewtanne=an h_i
このように夫婦になり、

nani a=turesi e=honkor_ ruwe ne yakka a=e=eyam.
すぐにお前に子供もできてしまったのだが、お前は私にとって大事だ。

apunno pokor=an pe ne na."
無事に子供を生むのだよ」

sekor hawean kor_ nep ka a=kar kuni ka kopan h_ine,
と言って、何の仕事も私にさせようとせずに、

yuptek pe a=yupi ne p ne kusu,
働き者の兄なので、

cikuni*1 ne ciki nep ne ciki,
薪でも何でも

sorekus a=tekehe kere ka somo ki no kar kor oka=an ruwe ne a p,
私に手も触れさせないようにして、暮らしていたが、

tane nuwapehanke=an kuni a=ramu akusu,
やがて、出産も間近になったと思われる頃、

orano konto i=enkasi kane suwop kane itoat okot.
私は頭の上に金の箱が金の紐でつりさげられて、

a=suyesuye pekor yaynu=an wa kusu a=ye akusu,
ゆらゆらとゆれている夢を見たので、そう言うと

a=hekote nispa ka eoaysitoma yak ye kor onautari oro ta arpa hine,
夫も不気味な話だと、父たちのところへ行って

a=onautari oro ta ye noyne yaynu=an akusu,
父たちのちところで話をしたようだった。

orano konto oka=an ruwe ne a p, suy wentarap=an akus suy,
そうしているとそのうちまた夢を見たので、また、

"na neno wentarap=an na." a=ye ruwe ne akus,
「また同じ夢を見たわ」と夫に言うと、

orano konto a=kocaranke hawe ne noyne
こんどは親たちから何か言われたらしく、

sirkunne kor orano arpa kor ukocaranke haw as kor siran hikeka,
夜になって父のところに行くと言い争いをしている様子である。

nep ka ye ka somo ki no oka=an a p,
けれど、夫はそのことを何も言わずにいた。

sine ancikar ene ...
ある晩、こう ...

konto ekimne kor orano iwak kuni kasuno isam kasuno isam.
それから、夫は山へ行くとなかなか帰ってこなくなった。

ora iwak kor orano poro su atte wa isakanke wa, wa ...
やっと帰ってきたかと思うと、大きな鍋を火にかけて、肉をゆでて、

ki ka esikte.
火棚のすだれの上いっぱいに広げた。

ora kuneywa ... onuman iwak kor rapte wa,
そして、朝 ... 夕方戻ってくると、火棚から下して

suy saranip or o saranip or o, o ... eyam kor orano oka=an ruwe ne a p,
背負い袋に詰め込んで、大事に蓄えていたが、

sine ancikar iwak ka ruwe ka isam ayne iwak akusu ene hawean h_i.
ある夜遅くまで戻ってこず、やっと戻ってくるとこう言った。

"sorekusu a=onautari wen puri kor wen kewtum kor somo ki p ne korka,
「父たちは悪い行いをする者、悪い精神の者ではないはずなのだが、

hinak wa ek pe a=ne hine sorekusu uewtanne=an ruwe ne hine,
私たちはどういう素性のものであるのかわかならないが結婚することになり、

e=wentarap katu sinnayno an wa a=ye akusu,
お前が夢を見た様子が普通ではないので、それを話すと、

orano a=e=siknure yak isitoma =an. a=sitoma tukarike a=sitoma.'
『お前を生かしておくとおそろしい。おそろしいことが起りそうでおそろしい』

sekor haweoka kor e=rayke kunak a=wenonaha ye wa,
と言って、ろくでなしの父はお前を殺すという。

a=kopan. a=unihi o ... a=korar kuni a=ye yakka nu pa ka somo ki no,
私は反対して、この家をくれてやって出て行くからと言っても聞き入れようとせずに、

a=e=rayke kusu ne yak ye wa kusu,
お前を殺すというので、

kim ta cisekar=an wa, ni ne yakka a=uekarire.
山の中に私は家を建てて、そこに薪も集めた。

aep ne yakka a=hoppa wa,
食べ物も置いてきた。

oraun iwak=an kor_ tapne no isakanke=an wa a=rapte*2 wa,
帰ってくるとこのように肉を干して火棚から下ろして、

mata epitta e=e pakno kim ta ka aep a=hoppa.
冬中食べるだけのものを山の中においてきた。

cise or_ ta ka ni ne yakka ki ruwe ne kusu,
家の中に薪も置いてきた。

nisatta iwak=an onuman ki yakun oraun neun poka a=e=kirare kusu ne ruwe ne na.
明日の夕方私が戻ったら、お前のことを何とかして逃がしてやるからな。

a=yayetokoyki wa an."
準備はしてあるから」

sekor a=hekote nispa hawean.
と、夫が言う。

orano cis=an a an a kor、
私はさめざめと涙にくれて、

"hinak wa ek pe a=ne hine ene ne hine
「私はどんな素性の者で、

orano ene wentarap=an h_ine oraun ene ne hi an."
あんな夢を見て、こんなことになったのだろうか」

sekor yaynu =an. cis=an a=an a kor,
と思い、泣きくれていたが、

orano konto isimne yayetokoyki=an h_ine an=an ruwe ne kusu
翌日身支度を整えていたところ、

nea a=hekote nispa iwak akusu pon sike ki hine iwak h_ine,
夫が小さな荷物をしょって帰ってきて、

oraun ipe=an SITARI ki hine mokor kurka an akusu
食事をしたりしてみなが寝静まると、

ora i=tura hine orano pet turasi paye=an hine ...
一緒に川沿いに上って行った。

pet turasi paye=an h_ine
川に沿って上って行って

situ an. situ kari hemesu hine situ ka ta paye=an ruwe ne akusu,
尾根があり、尾根づたいに登って、尾根の上に上がると

a=honi poro. apkas ka a=koyaykus pe ne kusu,
私はお腹が大きくて、歩くのも大変なので

situ ka ta paye=an akus_ pirka pon cise,
尾根の上に上ると、素敵な小さな家

mata an yakka upas ka ahun ka somo ki noyne an pon cise an h_ine,
冬になっても雪も入ってこないように作られた小さな家があり

ora KURUURI ... okari ni a=ta wa a=roski wa oka ruwe ne hine,
そして、ぐるり ... まわりに薪が切って立てられていて

apa maka hine oro ta ahun=an akusu,
戸を開けて中に入ると

popkeno cise or_ ta ka popkeno an=an kuni neno siran.
家の中も暖かく暮らせるようになっている。

sem ka an hine sem or un kane ni rura wa an ruwe ne an h_ine,
土間もあって、土間にまで薪が運んであり

oraun aep ka poronno oka ruwe ne hine,
そして食べ物もたくさんある。

orano i=hoppa kusu ne kor,
そして（夫が）私を置いて去ろうとするので

"a=hekote nispa!"
「あなた！」

sekor hawean=an kor a=ukoraypa kor,
と言いながら抱きつくと、

"a=kor katkemat!"
「妻よ！」

sekor hawean kor i=ukoraye a korka,
と言いながら、私を抱きしめたが、

"ray=an kusu ne yakka a=i=rayke kusu ne yakka,
「私が死ぬことになろうと、殺されようと

nen kane e=os nen ka arki yak wen kusu,
どうにかして、お前の後を誰かが追ってきてはいけないので

apunno sorekus_ iwor kor kamuy ne yakka,
何事もないように、猟場のカムイにも

opitta eun a=ye wa an kusu, apunno e=nuwap wa,
すべてのカムイにお祈りしてあるので、お前は無事に子供を産んで

neun poka e=iki wa e=siknu ciki,
何とかして生きのびたなら

ora siknu=an ruwe poka e=nukar kusu i=hunara p ne na."
私が生きているかどうかだけでも知るために、私のことを探しておくれ」

sekor hawean kor sikittektek hine isam.
と言うと、ぱっと振り向いて行ってしまった。

tane sirankes pe ne kus_ sikittektek h_ine isam h_ine,
もはや夜明けが近くなってきたので、振り向いて行ってしまった。

orano okake ta cis=an kor orano an =an.
その後、私は泣き暮らしていた。

aep a=kor pe ne kusu a=e.
食べるものはあったので、それを食べ、

wakka ka a=koyanke kuni ne cise an pe ne kus ki hine
水も汲んでこれるようなところに家が建ててあったので

wakkata=an h_ine an=an akusu an=an ohor_ tek kor a=ossike arka ruwe ne h_i kusu,
水汲みをして暮らしているうちに、お腹が痛くなってきたので

oraun aep ne ci aep a=kor pe ne kus,
火を通した食べ物があったので

wakkata=an wa su or wakka a=omare.
水を汲んで来て鍋に入れ、

sisam ta a=anu ruwe ne a p,
自分のそばに置くと

apunno nuwap=an ruwe ne akus_,
無事に子供が生まれると

okkayo hekaci a=kor, orano sorekus_
男の子であった。そこで

"a=hekote nispa turano an=an wa ne ciki makanak eyaykopuntek pe"
「夫と一緒にいられたなら、（夫が）どんなに喜んだことか」

sekor yaynu=an kor,
と思いながら（いた）

orano tennep a=kor h_i orano anakne sorekus a=omap kor,
赤ん坊が生まれてからというものは、（その子を）かわいがり

nep ka a=kar ka somo ki no,
（他のことは）何もしないで

cise or_ ta aep a=kor pe ne kus_ a=ehapap no a=e.
家に食べるものはあったので倹約しながら食べ、

a=ehapap no cikuni ka hoka a=o wa,
薪も倹約してくべて

tokap an kor hotke=an wa an=an wa a=ta cikuni *p ... o wa
昼になると横になっていて、採った薪をくべて

upas poro ka ki p ne kusu, Iskar anak ki p ne kusu、
雪も多いので、イｼカﾗは雪が多いので

a=ehapap no cikuni ka hoka a=o wa suke=an wa ipe=an kor,
倹約しながら薪をくべて、料理をして食事をして

ora sinki=an yakka hotke=an wa a=kor son a=tumam wa hotke=an wa an=an ayne,
疲れていても、横になって息子を抱いて寝ているうちに

ioyapake tane sirpaykar kor aep isam.
翌年になり、春が来ると食料が底をついた。

ne aep ka isam.
食べるものが何もなくなった。

tane takuppe uturu ka ru wa ... ruwe ne korka,
やちぼうずの間の（雪は）とけていたが、

oraun sum korkoni a=kar wa a=supa hikeka,
去年のしおれたフキを取って煮てみても

a=e ka koyaykus ruwe ne h_i kusu,
食べることもできないので

ora "ika nen ka aynuhunara=an ciki aynu a=pa wa"
そこで「誰か人を探して、見つけなければ」

sekor yaynu=an kus_, a=kor son a=kay.
と思ったので、息子をおぶった。

tane a=kay ... nitan=an pe ne kus_ a=kay hine
もうおぶって...速く歩けるようになったので、おぶって

situ ka ta hemesu=an ruwe ne akus, pet ... pet ru oro sep okere.
尾根の上に登ってみると、川へ下りる道がとても広くなっているところがある。

aynu oka yakun aynu okay pe ne noyne siran h_i kusu,
人が住んでいるなら住んでいそうな様子なので、

situ pes ran=an h_ine, pet ru or_ ta ran=an ruwe ne akusu,
尾根づたいに下りて行って、川に出る道のところへ下りていくと

asinno ni a=tuypa ru ka oka. hoskino ni a=tuypa ru ka oka ru an h_i kusu,
新しく木を切った跡があり、以前に木を切った跡があるので

orano san=an ruwe ne akusu,
山を下りていくと

ruyno san=an kor kuca cise an.
ずっと下りていくと、狩小屋あった。

sorekusu siroma cise neno an poro kuca cise an ruwe ne hine,
それこそきちんとした家ほどもあるような大きな狩小屋があり

apa a=sinasina.
戸口が縛って閉めてあった。

aynu okay pe ne an wa,
人が住んでいるので

aynu soyenpa hine apa a=sina okake an h_i kusu,
人が出かけるので戸口を閉めていった後だったので、

apa a=maka hine a=pita hine ahun =an.
戸口を開けて、紐を解いて中に入った。

ne cise or_ ta ahun=an ruwe ne akus_,
その家の中に入ってみると

ene a=e rusuy ene iperusuy=an pe,
あれほどお腹がすいて食べたかったもの、

hoka unno kirpu orasitomne hine siran ruwe ne h_i kusu,
囲炉裏の上に脂身がたくさんぶらさがっている。

konto *suo ... ontaro or_ ta ... wakkaoontaro or_ ta arpa=an akus_,
樽 ... 水樽のところに行くと

wakka an h_i kusu,
水があったので

su ka a=upsire hine an hi kusu wakka a=omare hine a=atte. ape a=ari hine,
鍋も伏せてあったので、水を入れて炉にかけて、火を起こして

ape a h_i kusu ape a=ari hine, kirpu etuhu a=tuypa hine,
囲炉裏に火もあったので、火を起こして、脂身の先を切って

su or a=o h_ine a=e pakno a=omare hine a=supa hine,
鍋の中に入れて、食べられるだけ入れて煮て

ipe=an a ipe=an a ipe=an ora,
食べに食べて

"kironnu=an yakun a=i=rayke yakun a=i=rayke yakka pirka."
「お腹がいっぱいになるのなら、殺されたら殺されたでいい」

sekor yaynu=an kusu ki ruwe ne h_ine,
と思ったので、食べに食べて

ora su oha h_i kusu ora soy ta ruri a=kuta SITARI,
鍋が空になったら、外に汁を捨てた。

ruri ikasma uske ki hine ora, oharkiso un apa sam ta ape a=uyna hine
あまった汁を捨てて、左座の戸口のそばで、火を埋けて

ora a=kor son a=tumam h_ine yayukokarkari ...
そして私の息子を抱いて体を丸めて ...

yayukokarkari=an h_ine hotke=an wa an=an akus sironuman ...
体を丸くして寝ていると、日が暮れて ...

sironuman akusu nen ka iwak noyne humas akusu
日が暮れて、誰かが帰ってきた音がすると

"apa a=sina wa soyenpa=an pekor yaynu=an a wa apa makke wa an. apa ki"
「戸を閉めて出かけたと思っていたが、戸が開いているぞ」

sekor haweoka kor ahup pa akusu,
と言いながら入ってきたのは

rupne apka tup ahup pa hine rorunso or_ ta sike ari pa hine,
大きな牡鹿が二頭入ってきて、横座に荷物をおいて

oraun hayokpe use ari pa ruwe ne akus,
それから鎧を脱ぐと

sorekus_ aynu ka utarpake ne korka,
立派な男の人たちであったが

tane retarpe ... retarpe us kane kiyanne noyne an h_ike,
もう白髪交じりになっており、年上のほうは

retar_ ru kunne ru upakte kane an okkaypo utar tun sike ari.
白い髪と黒い髪が同じくらいであった。そういう男の人たちがふたり荷物を置いた。

kiyanne noyne an h_ike siso turasi.
年上らしいほうは右座の上手に行った。

poniwne noyne an h_ike harkiso peka oronne ek h_ine ape ari.
年下らしいほうは、左座の下手に来て、火をたいた。

"ape ka pirkano a=una pekor yaynu=an a p, ape a ru an."
「火もちゃんと埋けておいたと思ったのに、火をたいた跡がある」

sekor hawoka kor ape ari pa.
と言いながら火をおこした。

hine ora suke kusu nea poniwne kur wakkaoontaro sama ta ek h_ine
そして、食事の支度をするために、その年下のほうが水樽のそばにきて

an=an ruwe earkinne i=eramutuy hine
私がいることに気がついて、たいそう驚き、

"itak tunas kur itak etoko kotuye
「言葉の早いものは言葉より先に切り

itak moyre kur itak okake kotuye rametok a=ne pa ruwe ne wa,
言葉の遅いものは言葉を終えた後に切るという勇者で、我々はあるのだ。

ney wa ek pe e=ne ruwe an?"
お前はいったいどこから来たのだ？」

sekor hawoka h_i kusu ... hawean akus_,
というので、

wakka su or o kusu *ho ... ek okkaypo hawean h_i kusu,
鍋に水を汲みに来た若者が言うので

"ray kopan pe a=ne ruwe ka somo ne.
「私は死を厭うものではありません。

ray=an yakka pirka korka iperusuy=an wa ipekoyaywennukar=an wa kusu,
「死んだとてかまわないのですが、お腹がすいて食べるものに困っていたので

apa a=pita hine suke=an h_ine ora ipe=an wa hotke=an katu anak ene an h_i.
戸を開けて、料理を作って食べて横になっていたわけは、こういうことです。

Iskar emko ta iwan a=yupi an.
イｼカﾗ川の上流に６人の兄がいて

iwan a=saha an h_ine oka=an ruwe ne p,
６人の姉がいて、暮らしておりました。

earkinne a=i=omap kor a=i=resu kor an=an hike,
とてもかわいがられて育てられておりましたが、

soy ta soyne=an wa hekattar_ tura sinot ka a=i=kokopan wa cise or_ ta patek,
外に出て子供たちと遊ぶのも禁じられて、家の中にばかり（おりました）。

a=sautarihi inne p ne kusu,
姉さんたちが大勢おりましたので、

a=sautari nep ka a=ekasuy ka somo ki no,
姉さんたちの仕事を何も手伝うこともせずに

a=sautari kemeyki ka ki. nep ka menoko kar pe ka kar pa kor,
姉さんたちが裁縫をして、何か女の作るものを作っていると

eirpak a=kar kor_ cise or_ ta an ayne poro =an.
一緒に私も裁縫をして、家の中にいるうちに大きくなりました。

orano kemeyki patek a=ki p ne kus_ askay=an pe ne p,
そして、裁縫ばかりしていたので、上手になりましたが、

pon a=yupi a=kotamtama pekor sirki wa a=oyamokte kor oka=an ruwe ne.
下の兄にそれを着せかけているような様子なので、不思議に思っておりました。

pon a=yupi tura uewtanne=an yak pirka.'
『下の兄と夫婦になりなさい』

sekor a=ona hawean wa a=kopan. pon a=yupi ka kopan.
と父が言うので、私は拒みました。下の兄も拒みました。

hunna sine tuy or o p uewtanne p an.' sekor hawean =an.
『どこにひとつ腹に生まれて、夫婦になるものがありますか』と私は言いました。

asinuma ka pon a=yupi ka ki hine oka=an ruwe ne a p,
私も下の兄もそう言っておりました。

konto humne an ta oka=an wa po kopan pa kusu
すると今度は、『ひとつところに暮らしているから、嫌がるのだから、

sinna cise a=kar wa oro ta a=ari kusu ne.'
別の家を建てて、そこに住まわせよう』

sekor a=onautari hawoka kor_ cise kar hine oro ta oka =an.
と、父たちが言って家を建て、そこで私たちは暮らすことになりました。

orano ohonno uewtanne=an ka somo ki no a=yupi etoko a=oyki.
それでも、しばらくの間は夫婦になどなることなく、兄の世話をしておりました。

nina ne ya iyuta ne ya a=ki kor ki ruwe ne a p, a=yupi sine ancikar
薪採りや、杵搗きやらをしておりましたが、ある晩、兄が

mak ne wa uewtanne=an kusu ne?
『俺たちは本当の夫婦にならないか？

somo a=wenonautari ney ta ka wen puri kor pa hine
父たちは悪い人ではないのだが、どこかで悪い考えを持つようになって

oraun ne hi ne kusu ene uewtanne=an kunak ye pa ruwe ene an hi ne.'
それであのように、結婚しろと言っているのだ』

sekor a=yupi hawean h_ine,
と、兄が言い、

ora uewtanne=an h_ine ... ruwe ne a p,
私たちは本当の夫婦になりましたが、

uewtanne=an h_i nani honkor=an ruwe ne h_ine nuwap=an ehanke akusu,
結婚してすぐに私は妊娠して、出産も間近になった頃

orano kane itoat kane suwop okot wa i=enkasi ociw ociw pekor
金の紐が金の箱に結び付けられて、私の上でゆらゆらち揺れているような

wentarap=an wa kusu a=ye ruwe ne akusu,
夢を見たので、夫に話したところ

a=hekote nispa onautari oro ta arpa hine ye ruwe ne akusu,
夫は父たちのところに行って、その話をしました。

orano a=kocaranke haw ne noyne hawas kor siran.
すると、何か文句を言われているような声がしておりました。

rapokke suy wentarap=an h_i kusu,
そのうち、またその夢を見たので、

suy neno wentarap=an wa a=ye akusu,
また同じ夢を見て、そう言うと

suy ye wa orano po hene a=kocaranke ayne ... ruwe ne akusu,
また父親にそのことを言い、いっそう激しい言い争いになっておりました。

orano ekimne kor iwak kuni kasuno isam kasuno isam.
すると、夫は山へ行ってもなかなか帰ってこないようになりました。

iwak kor orano kam pirka hi kirpu pirka hi pone sak uskehe supa wa,
帰ってくるというと、肉のよいところ、脂身のよいところ、骨のないところを煮て

onuman an kor rapte wa KAWARINI suy ki ka esikte wa anu kor,
夕方になると火棚から下して、代わりをまたすだれの上一杯に並べて

ora arpa kor orano a=kocaranke haw ne noyne hawas ayne, sine ancikar_,
（父の家に）行くと、言い争いをしているような声がしているうち、ある晩、

tapne kane ne wa a=e=rayke kusu ne yak a=ye ruwe ne wa kusu,
『これこれこういうわけで、（父たちが）お前を殺すと言っているので、

kim ta cisekar=an wa oro ta,
私は山の中に家を建ててそこに、

sumawkor=an kor oro ta yuk ne ciki kamuy ne ciki e=e kuni p a=o.
獲物を捕ると、そこにシカでもクマでもお前の食べるものを入れておいた。

nina=an wa sorekus_ cise okari a=roski.
薪も採って家の周りに立てておいた。

sem ka a=kar wa eun ni a=rura wa mata epitta hoka o.
土間も作って、そこに薪を運びこんで、冬じゅう火にくべられるようにしておいた。

e=e kuni p cise or a=o wa an ruwe ne na.
お前の食料をそこに運び込んでおいたのだ。

a=e=kirare kusu ne na, etoko e=oyki p ne na.'
お前を逃がしてやるから、準備しておけよ』

sekor kane hawean kor ekimne ruwe ne hine,
などと言って山に行ってしまいました。

orano cis=an kor orano yayetokoyki=an h_ine an=an h_ine,
そこで私は泣きながら、支度をしておりますと

oro ta konto pon sike ki hine iwak h_ine anu hine,
そこに、小さな荷物を持って帰ってきて、それを置きました。

orano konto rapokke mokor kurka an h_i oraun i=tura hine paye=an ayne,
そしてみんなが寝静まった時に、私を連れて上流に向かい

situ turasi hemesu hine situ ka ta a=unihi kar_ ru an ruwe ne yak ye kor,
尾根づたいに登って、尾根の上に家を作ったのだと言いながら

apa maka ruwe ne akusu oro ta popkeno,
戸を開けると、そこは暖かく

upas as yakka nep a=esirkirap ka somo ki kuni neno cise kar hine,
雪が降っても何も困らないように家が作ってあり

ni ka poronno oka ruwe ne hine,
薪もたくさんあって

orano oro ta i=hoppa orano cis kor ki ... ki.
そしてそこに夫は泣きながら私を置いて行きました。

nen poka e=iki wa e=siknu ciki ora i=hunara p ne na.
『何とか生き延びて、私のことを探してくれよ。

sorekus_ iwor so kurka erok kamuy opitta a=nure wa,
それこそ猟場の上にいるカムイ全部に私は頼んで

sorekusu e=epunkine kuni a=ye wa an kus apunno e=nuwap pe ne na.'
お前を守ってくれるように言ってあるので、無事に子供を産むのだよ』

sekor hawean kor i=hoppa hine san.
と言いながら、私を置いて山を下りていきました。

okake ta an=an ruwe ne akus_, apunno nuwap =an.
その後私はひとりで暮し、無事に出産しました。

orano aep ka a=ehapap,
それから、食べ物も節約し

cikuni ka ki p ne kusu, suke=an wa ipe=an kor oraun hotke =an.
薪も節約して、料理を作って食事をすると横になりました。

a=kor son a=tumam wa, apunno nuwap=an pe ne kusu,
息子を抱いて、無事に子供を産んだので

orano a=kor son a=tumam wa hotke=an w_a
息子を抱いて横になって

a=hekote nispa turano oka=an ciki.'
『夫が一緒にいたならなあ』

sekor yaynu=an kor cis patek a=ki kor an=an ayne aep isam h_i ora,
と思いながら、泣いてばかりいて暮らしているうちに、食べるものがなくなって

aynuhunara=an kusu san=an a p, ene cise an wa kusu,
人を探しに山を下りたところ、このように家があったので

oripak tura a=pita ... apa a=maka wa ahun=an wa suke=an wa ipe=an ruwe ne kus_,
恐縮しながら戸を開けて入って、料理を作って食べていたのですから、

a=i=rayke yakun a=i=rayke yakka pirka."
殺されるのなら、殺されてもかまいません」

sekor hawean=an ruwe ne akusu,
I said.

"a=turesi" turesi" sekor_ nea okkaypo hawean kor i=kotetterke.
「妹よ！」と言いながら、その若者は私に飛びついてきました。

nea kiyanne h_ike "a=turesi" sekor hawean kor i=kotetterke pa.
あの年上のほうの人も、「妹よ！」と言いながら、私に飛びついてきました。

sorekusu ne kusu haweoka wa cis pa p ka a=erampewtek,
それこそ、何でそんなことを言って泣いているのか、私にはわかりません。

asinuma anak ki no, ene a=ramu hi ka isam no haweoka kor ki pa hine,
私にはどういうことだかわかりませんが、彼らはそういいながら飛びついてきました。

nani cise soy ta cis ... ape sam ta a=i=sanke.
男たちは火のそばに私たちを座らせ

a=kor son ineapkusun omap wa iki pa ya ka a=eramiskari.
私の息子をとてもかわいがってくれました。

iruka iruka oka wa a=i=yaykoruyruypa pa cis kor ki pa ruwe ne an.
いれかわりたちかわり、泣きながら私たちをなでさすりました。

rapokke nea a=yupihi ne an pe, suke wa a=i=ipere.
その間に、その私の兄だという人は料理を作って、私たちに食べさせてくれました。

ipe=an a ipe=an a orano oka=an ruwe ne wa,
お腹いっぱいたべて、過ごしていました。

tutko rerko oka=an wa konto a=yuputari ekimne ka somo ki no,
二、三日の間、兄たちは山にも行かず

a=kor son patek uokarpa uokarpa ukorpare kor ene poro a=yupi hawean h_i.
私の息子をかわるがわる取り合いしていましたが、上の兄がこう言いました。

"tan a=turesi e=ne wa itak=an ciki e=inu katu an.
「妹よ、私が言うことをよく聞いておくれ。

Otasam sekor a=ye uske a=kotanu ne hine oka =an.
オタサムというところが私たちの村であった。

sorekusu nispa an usi ne.
それこそ長者の住む村であった。

a=ona sorekus pakno nispa ne hine, isam nispa ne hine oka =an.
私たちの父親は、並ぶ者のいない長者であった。

tane rupne=an pa. mat ka a=kor pakno oka=an kor,
もう私たちも大人になり、妻をもらうほどの年齢になった頃に

ora easir an pe e=ne ruwe ne hine,
お前が生まれたのだった。

orano sorekusu irwak ka a=sak. menoko apa ka a=sak pe ne kus_,
それこそ私たちには兄弟もなく、女の親戚もいなかったから

a=e=omap pe ne kus_, a=ona na pewre p ne korka,
私たちはお前をかわいがったので、父はまだ若かったけれど

iteki ekimne a=e=eyam kus.'
『心配だから、山に行くな』

sekor haweoka=an kor a=aki turano kuca or_ ta,
と言って、弟と一緒に狩小屋に（行った）。

tan uske a=kor kuca ne p, a=ona kor kuca ne wa,
ここは私たちの狩小屋だが、（もとは）父の狩小屋であり

oro ta iramante kusu arki=an a p,
ここに私たちは狩にきていたのだが、

arki=an ne ancikari a=utari a=epotara wen ruy wen ruy kus sap=an akusu,
やってきたその晩、一族の人たちがとても心配になったので、山を下りると、

topattumi ek h_ine a=utari opitta a=ronnu hine ora,
トパットゥミが来て、一族の人たちはみな殺しにされており、

kewpispare=an akus eani patek e=isam ruwe ne yakun,
遺体をたしかめるとお前の姿だけが見当たらなかった。それならば、

a=e=eikka hene a=e=rayke yakka
『さらわれたか、殺されたとしても

nen ka e=pon pe ne kus_ a=e=osura hene ki ruwe an.'
お前がまだ小さいので、どこかに捨てられたのかもしれない』

sekor yaynu=an pa kus,
と思ったので、

konto toytoy aynu a=kar hine a=anu.
土で人形を作っておいた。

toytoy aynu horaociwe yakun e=ray ruwe ne.
土人形がくずれたならば、お前は死んだのだ。

somo no neno ney pakno an yakun moyre yakka ikan a=e=pa.
くずれずに、いつまでもそのままならば、いくら時間がかかってもお前を見つけ出すぞ』

sekor yaynu=an pa kus,
と思ったので、

orano toytoy aynu a=kar hine a=anu ruwe ne a p,
土人形を作って、置いておいたところ

orano nea toytoy aynu horaociwe ka somo ki no, a=kar a h_i neno an wa an hi anakne,
その土人形はくずれもせずに、作った時のままになっている。ということは、

ney ta ka e=siknu ruwe somo ne an.
どこかでお前が生きているということではないか。

sekor yaynu=an pa kor oka=an pa ruwe ne a p,
と、私は思いながら暮らしていたのだが、

kamuy kopan pe an kusu ene etunkoanuske ta e=an ya ka a=eramiskari no,
カムイに拒まれたので、こんなに近いところにお前がいたということを知らずにいた。

a=onaha kor kane suwop a=eikka wa isam pe.
父の持っていた金の箱が盗まれてしまっていたのだが、

kamuy renkayne e=ka ociw ociw hine ne hawe ne yakka,
カムイのおかげでお前の上でゆらゆらしてみせたという話だが

okkaypo nispa ne yakka kewtum pirka kus,
若い長者殿も心のよい人であったので

neun poka e=kirare wa e=siknu hawe ene an h_i ne."
何とかしてお前を逃がして、生き延びさせてくれたのだなあ」

hawoka kor orano cis rok cis rok pa hine oraun,
と言いながら、ふたりとも涙を流し続けました。

" kotan or_ ta oka ka a=ruska kusu,
「そして、そのまま村にいるもの腹だたしかったので

nani ... konto kuca or_ ta ene oka=an ruwe ene an h_i ne."
すぐに ... 狩小屋に移って、このように暮らしていたのだ」

sekor kane a=yupi hawean ruwe ne hine oraun,
と、兄は言いました。

"paye=an ciki e=siramkir ya."
「そこに行くとしたら、道は覚えているか？」

sekor i=ye pa hi kus,
と言われましたので

"upas etok ta arki=an pe ne kusu,
「雪が降る前にここに来たので

a=i=rura wa ek=an pe ne kusu,
私は連れてこられたので

upas ru yakka a=eramuan sekor ... kuni pekor yaynu =an. "
雪がとけてもわかると思います」

sekor hawean=an ruwe ne akus,
と言うと、

konto a=yupihi, pon a=yupi a=kor son kay hine,
兄が、下の兄が息子をおぶって

orano konto paye=an h_ine, oro ta mata epitta an cise or_ ta paye =an.
出かけて行って、冬じゅうをすごした家にやってきました。

orano "etunkoanuske ta a=turesi ene yayramsitne kor an ruwe ene an."
すると、「こんな近くで、妹がつらい思いをしていたんだなあ」

sekor hawoka kor i=kemnu pa hawkokari kor,
と言いながら、兄たちは何度も何度も私を気の毒がりました。

oro ta sini=an pa. ipe=an SITARI ki hine oraun,
そこで休んで、食事したりしてから

Iskar a=orap hine sap=an ruwe ne h_ine,
イｼカﾗ川におりて下流に向かって

tane *nase ... sirpeker h_ine kotan or_ ta sap=an korka oraun
もはや夜が明ける頃に村に着きましたが、

"nisap kotan or_ ta sap=an yak wen."
「いきなり村に下りていくのはよくない」

sekor a=yuputari haweoka kor,
と、兄たちは言うと、

orano inonnoytak pa rok ayne,
お祈りを続けました。すると

kotan kes wa hopuni kem tak kotan noski un turse.
村の下端から飛び上がった血の塊が、村の真ん中に落ち、

kotan pa wa hopuni kem tak kotan noski un turse yakun,
村の上端から飛び上がった血の塊が、村の真ん中に落ちると、

"tane pirka ruwe ne." sekor hawoka kor_,
「これで大丈夫だ」と兄たちは言い、

tane sironuman h_ine ora kotan or_ ta sap=an ruwe ne akus_,
もう日が暮れる頃になって、村に下りて行きました。すると、

a=uni un patek ape nipek maknatara hine siran.
私の家にだけ、明かりがあかあかとともっています。

iyapoposore(ipuyaroposore)=an akus_ a=hekote nispa hokaramnoski enucisiske,
窓からのぞくと、夫が囲炉裏の火の真ん中を見つめていました。

tane nupe ohetu noyne an h_ine a=nukar nani awosma =an.
今にも涙をこぼしそうな様子でいるのを見て、私はすぐに飛び込んで行きました。

"a=hekote nispa!"
「あなた！」

sekor hawean=an kor a=kotetterke.
と言いながら、私はとびつきました。

"sorekusu a=wenonautari kor wen puri oka kusu,
「悪いとうさんたちが悪いことをしたおかげで

sorekus_ a=yuputari a=pa wa a=tura wa ek=an ruwe ne."
兄さんたちと出会って、一緒に帰ってきたのよ」

sekor kane hawean=an ruwe ne akusu,
と、私が言うと、

sorekusu a=hekote nispa,
夫は、

"sorekusu ene oka wen puri kor pa.
そんな悪いことをしていたのだなあ。

ora ene sorekusu a=kor katkemat sorekus_ yaywennukar yakka,
それでわが妻があんなつらい目にあうことになったのだが、

sermak a=kor kus." sekor hawoka,
カムイがついてくれていたおかげだ」と言いました。

rapok a=yupi utar ahup orano,
その時、兄さんたちが入ってきて

uerankarap ukewehomsu pa rapokke,
夫と挨拶を交わし、無事を祝う儀礼をおこないました。

a=hekote nispa poro su, su atte hine suke.
夫は大きな鍋を火にかけて料理を作りました。

aep anak nuwe koan pe ne kus, suke h_ine ipe=an h_ine oraun,
食料はたくさんあったので、料理をして食事をしてから

konto ren ne pa hine ... ne ... ipe=an okake an akusu,
それから３人で ... 食事がすむと、

ora "aynu opitta a=ronnu yakka yayapasakka a=ki p ne kusu
「村人をみなごろしにしても、私たちは身寄りがなくなるので

a=turesi ne ya a=kokow ... a=kor okkaypo,
妹も、婿 ... わが若者も

utar nen ka ta uekatayrotke kur ukirare p ne na.
誰でも仲のよい者を逃がしなさい。

nen ka ekatayrotke, okkaypo nispa ne yakka a=turesi ne yakka ki yak pirka."
誰でも仲のよい者を、若い長者殿もわが妹も、逃がしなさい。

sekor haweoka. a=yuputari ki h_i kusu, ora soyenpa=an h_ine,
と、兄さんたちが言ったので、私たちは表に出て、

a=hekote nispa anakne okkaypo utar turano kimun SITARI,
夫は若い男性たちと一緒に山に行ったり

na neun neun okkaypo ne ya rupne utar_ ne ya kewtum pirka p kirare hine,
あれやこれや、若者でも年配の人たちでも、心の良い人たちを逃し、

ora asinuma anak pon menoko utar_ turano,
私は若い娘たちと一緒に

uekatayrotke=an sorekusu ki pon menoko utar a=kirare pa hine ora,
仲の良い娘たちを逃がしました。そして

arki=an h_i ora topattumi pa kus paye pa ruwe ne hine,
戻ってくると、兄さんたちは夜襲をかけに行き

seta kikirihi ka kokerkerpa hine,
犬につく虫にいたるまで皆殺しにして

kuneywa an akusu okkaypo utar_ ne yakka menoko po utar_ ne yakka,
夜が明けると、若者たちも若い女たちも

i=or_ ta uekarpa orano ukoparaparak kor,
私たちのところに集まって、泣きわめきながら

"a=kor katkemat sorekusu sermaka yupke kus_ yayeymontasa.
「わが奥様は守り神がお強いために、復讐をとげなさった。

aoka anak nep ka a=eramiskari.
私たちは何も知りませんでした。

sorekus_ nen ne wa ne ya a=eramiskari no ki.
どういうことであるか知らずにいました。

a=kor okkaypo nispa ne yakka
若い長者殿も

sorekus ene a=kar ene a=kikkik yakka kamuy kopan pe an pe ne kusu,
あんなにひどいことをされ、あんなに殴られても、カムイの望まないところだったので

nep eranak ka somo ki no an.
困ることもなくおりました。

rapokke a=kor pon katkemat ek siri ene an."
そこへ、わが若き奥様が戻っていらしたのです」

sekor hawoka kor orano konto kuneywa ipe=an pa h_i orano,
と言いながらいて、私たちが朝食を終えると

konto kotan epitta payeoka pa ruwe ne akus,
兄さんたちは村中を回って

"tap a=onaha kor pe. tap a=utari kor pa p"
「これは父の持っていたもの、これはわが村人の持っていたもの」

sekor haweoka. a=yuputari ki kor soy a=o.
と言いながら、兄さんたちはそれを表に出しました。

sorekusu nispa an usi Otasam ne yak a=ye p ne kusu,
それこそ、長者の住む土地オタサムというだけあって（宝物がたくさんある）

inne kotan ne korka kotan epitta payeoka wa,
人の多い村であるが、村中を回って

"a=utari utar kor_ rusuy pa p soy o pa wa rura pa wa ...
村人たちよ、欲しいものを外に運び出しなさい。

yak okake ene iki pa h_i ne kus_,
その後で、あんなことをしたのだから、

a=uhuyka pa wa cise a=kouhuyka pa.
家ごと燃やしてしまおう。

sorekus_ a=wenpakasnu pa kus ne kus."
きつい罰を与えてやるためにな」

sekor a=yupi utar hawokay pa p ne kus,
と、兄さんたちが言ったので、

kor_ rusuy pa p macikor_ ne ciki uekarpare pa rura pa *eki ... *eki ...,
欲しいものを、女の宝物であれなんであれ集めて運び出して

ekimun a=ki pa ruwe ne hine ora, tori a=uni ta oka =an.
山のほうへ運んで行って、それからひと晩を私の家で過ごしました。

orano konto kotan nuyeotke pa. sorekusu a=wenpakasnu pa ruwe ne hine,
それから村に火をつけて、きつい罰を与えました。

oraun a=utari utar_ rupne sike ki pa hine arki hine, orano a=uni ta an h_ine,
そして、村人たちは大きな荷物をしょってやってきて、私の家にいて、

a=yuputari kor kuca or_ ta arki=an pa. orano sorekusu ukewehomsu pa.
兄たちの狩小屋に私たちは移って、それから無事を祝う儀礼をおこないました。

sorekusu poro kur umurek ka a=kirare pa p ne kusu,
年をとった夫婦も逃げてこさせたので、

emus ani sorekusu a=yupi utar kewehomsu. ukewehomsu pa.
刀を持って、兄さんたちが無事を祝う儀礼をおこないました。

a=uni ta hosippa=an kor ora easir ki pa ruwe ne hine,
私の家に戻って来てから、ようやく無事を祝う儀式をして

orano konto kes to an kor sike tak pa kusu paye pa.
それから毎日、荷物を取りに行きました。

konto situ ka ta a=uni un sike rura pa kor,
尾根の上にある私の家に荷物を運んで

ora iwak pa ranke pa kor,
戻ってくるのを繰り返しました。

orano ki ayne sike rura oka an h_i orano konto cisekar=an pa wa,
そうやって荷物を運び終えると、今度は家を建てました。

"a=yupihi utar yayramekotpa yak pirka." sekor
「兄さんたち、お嫁さんをもらうといいわ」と（言うと）

"tane onne=an kor ora,
「もう私たちは年寄りだから、

a=turesi a=pa SEPA, akkari anak nep ka a=kor_ rusuy ka somo ki.
妹を見つけることができたら、それ以上のことは何も望んでいない。

a=turesi a=koyyomap pe ne."
妹の子供を可愛がっていくよ」

sekor haweoka kor ki hikeka a=nu hawe ka isam.
と言うけれど、私は承知しませんでした。

"apasak =an. a=yuputari anakne sorekusu yayapasakka pa, kusu
「私たちには親戚がいない。兄さんたちは身寄りがないのだから、

a=yuputari onne pa yakun, hekattar a=respa kus ne kus."
兄さんたちが年取ったら、子供たちは私たちが育ててあげるから」

sekor a=hekote nispa ka hawean pe ne kus,
と、夫も言うので、

ora pon menoko utar a=tura pa p, a=yuputari ewtanne hine,
一緒に来た若い娘たちを、兄さんたちと結婚させ、

poro a=yupi anakne kor kuca or_ ta nani an.
上の兄さんは狩小屋にそのまま住むことになりました。

ora asinuma ka asinuma a=unihi a=yupi soyke ta,
わたしも、自分の家を兄さんの家のすぐそばに建て、

pon a=yupi ka urenpiskan, a=yupi urenpiskanike ta oka=an ruwe ne h_ine,
下の兄さんも（私と一緒に）両側に、（上の）兄さんの両側に暮らすことにして

a=utari utar_ cise kar pa
村人たちも家を建てました。

"sorekus aoka anakne coypep a=kor yakka,
「私たちは、宝物を持っていても

apa ne a=kor ka somo ki p,
親戚もいないのだから

a=utari utar rura pa coypep unihi o pa yak pirka."
村人たちは持ってきた宝物を、自分の家に運び込めばよい」

sekor hawoka=an pe ne kus_,
と、私たちが言ったので

ne kane suwop patek poro a=yupi uk h_ine,
例の金の箱だけを、上の兄がもらうことにして

orano okake anakne nep a=uk ka somo ki no, orano oka=an orano,
それ以外は、何ひとつ受け取らずに暮らしていました。そして、

nep a=kor_ rusuy ka nep a=e rusuy ka somo ki.
何を欲しいとも何を食べたとも思わずにおりました。

rapokke a=utari utar pon menoko utar ka pewre utar ka po kor pa.
そのうち、村人たち、若い娘たちも、若い者たちも子供ができました。

aoka ka matkaci ne? a=kor.
私たちも女の子が生まれました。

a=po ... a=yuputari ka tu po re po ukokor pa kor.
兄さんたちにも、二人、三人と子供が生まれました。

a=yuputari onne pa p ne kus_ onne okake ta,
兄さんたちは年をとっていたので、天寿をまっとうした後、

a=karkuutari, a=matkarkuutari ene iki wa ipe pa kuni a=esanniyo.
甥たち、姪たちがちゃんとご飯が食べられるように、私たちは気遣いました。

a=hekote nispa turano kotan kor utar_ turano ki pa rok ... kor oka =an.
夫や村の人たちとともに、世話をしてあげました。

asir aynu patek okay pe ne kus, konto uewtanne.
新しくやってきた人たちばかりいたので、彼らは結婚しました。

inne kotan poro kotan a=ne wa sorekus_ pak katkemat isam katkemat a=ne.
にぎわった大きな村になって、私は並ぶ者のない奥様となりました。

nep a=e rusuy ka nep a=kor_ rusuy ka somo ki no,
何を食べたいとも、何を欲しいとも思わず、

a=matkarku utar a=karkuutari ene iki pa kuni a=esanniyo wa
姪たち、甥たちがどう暮らすかに気を使い、

a=kosmatutari pewre menoko utar a=erampokiwen pa p ne kusu,
嫁たち、若い女たちを気の毒に思うので

sirkirap sak no ipe pa kuni a=esanniyo kor oka=an ayne,
食べるものに困ることなく暮らせるように、気遣ってあげてているうちに

aoka ka tane onne=an siri ene an h_i ne kusu,
私たちも年をとってきたので、

"sorekus_ wen puri kor pa p anakne,
「悪い行いをする者たちは、

moyre yakka sorekus kamuy kohosarpa wa sorekus_ a=wenpakasnu pa p ne kusu,
遅かれ早かれ、カムイが振り向いて、きつい罰を下されるものなのだから

neno oka wen puri anak a=poutari iteki eci=kor pa na.
そのような悪い心は、子供たちよ、決して持たないように。

tapne kane an pe a=eyaykopepka wa an pe a=ne na."
これこれこういうことで、私は苦労してきたのだからね」

sekor sino katkemat hawean sekor.
と、立派な婦人が語ったと。

