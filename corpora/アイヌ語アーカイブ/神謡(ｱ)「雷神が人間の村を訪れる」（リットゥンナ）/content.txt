rittunna aynu kotan
リットゥンナ（折り返し）人間の村を

rittunna ci=nukar rusuy kus
私は見たいので

rittunna Sisirmuka
沙流川を

rittunna u pet turasi
川沿いにさかのぼって

rittunna u ratci sinta
静かに揺りかごを

rittunna ci=suypa kane
揺すりながら

rittunna paye=as ayne
行ったところ

rittunna aynu kotan
人間の村

rittunna poro kotan an
大きな村がありました。

rittunna kotan enkasi
村の上空に

rittunna ci=sintaatte
私の揺りかごをとどめ

rittunna u ratci sisuye
静かに揺すりながら

rittunna inkar=as hike
眺めたところ

rittunna ineap kusun
何とまあ

rittunna yayesanniyo utar
思慮深い者達が

rittunna oka ruwe ka
いる様子で

rittunna nep cise soy
どの家の外も

rittunna oha ruwe isam no
がらんとしていることはなく

rittunna kam kumatay
肉の干し竿の列

rittunna cep kumatay
魚の干し竿の列が

rittunna siresik ruwe
たくさんあるのは

rittunna nispa patek
長者ばかりが

rittunna u taperari wa
肩を並べて

rittunna oka ruwe
いることに

rittunna c=erayap ki kor
私は感心しながら

rittunna na ponno sini=as wa
もう少し休んで

rittunna inkar=as wa ora
眺めてから

rittunna hosippa=as kunak
戻ろうと

rittunna ci=ramu kor
思っていると

rittunna sine menoko
ひとりの女性が

rittunna kina muy ani wa
ござ用の草の束を持って

rittunna soynaraye
外に出てきました。

rittunna nea kina...
その草で

rittunna teynere wakka
濡らした水を

rittunna kanto kotor
天に向けて

rittunna esisuye kor
振りまくと

rittunna “kamuy menoko anakun
「神の女性は

rittunna somo itespa
ゴザ編みをせずに

rittunna somo nepkipa no
仕事をせずに

rittunna makanak iki kor
どのようにして

rittunna okay pe ne wa”
いるものなのですか」

rittunna itaki patek ka
その言葉だけでも

rittunna nukosne ruy pe
腹立たしいこと極まりない

rittunna iruska ruy pe
不愉快なこと極まりない

rittunna a=ne p ne kusu
私なので

rittunna iruskayupu
激しく怒って

rittunna a=ki rapok ta
いる間に

rittunna sine okkayo
１人の男が

rittunna iruyke ne a p
研ぎものというものを

rittunna koarikiki
盛んにして

rittunna iruyke wakka
研ぎ水を

rittunna kanto kotor
天に

rittunna ecarikar kor
振りまきながら

rittunna itakpa hawe
口にしたことは

rittunna ene oka hi
こうでした。

rittunna “kamuy anakun
「神というものは

rittunna somo iruyke
研ぎものはしないで

rittunna somo nepkipa no
仕事をせずに

rittunna okay pe ne wa hetap
いるものなのか

rittunna kamuy payoka
神が歩きまわる

rittunna pisno pisno
度ごとに

rittunna oripak ne manu p
慎むということを

rittunna a=ki hawe oka”
私たちはしているというのに」

rittunna itaki pohene
その言葉でより一層

rittunna a=kokinrakar
私は狂ったように

rittunna iruskayupu=an pe ne kusu...
激しく怒ったので

rittunna ci=sintapake
揺りかごの上端を

rittunna ci=sintakese
揺りかごの下端を

rittunna ruyno ci=kikkikkik
激しく叩いて

rittunna sinta atu
揺りかごの手綱を

rittunna ci=yupuyupu.
きつく締めました。

rittunna ne hi koraci
そうすると同時に

rittunna ape rayoci
火の虹

rittunna usat rayoci
灰の虹を

rittunna ci=rawekuta
私は下界にまきました。

rittunna i nea kotan
その村の

rittunna kotanpa wano
村の上手から

rittunna kotan kes wano
村の下手から

rittunna uhuy wa paye
火の手が広がって行きました。

rittunna kotankorkur
村長が

rittunna siosmake wa
奥の方から

rittunna kotcake wa
前の方に

rittunna emus sitomus wa
太刀を腰にさして

rittunna nusa or ta soyene
祭壇のところに出て来て

rittunna otusanaspe
２回の拝礼

rittunna oresanaspe
３回の拝礼をし

rittunna uwenoypa kor
両手をもみながら

rittunna itakpa hawe
言うのには

rittunna ene oka hi
こういうことでした。

rittunna “sipase kamuy
「尊き神よ

rittunna ikineypeka
決して

rittunna c=anunkopa
他人のように扱う

rittunna en=ekarkar na
ことをしないで下さい。

rittunna asinuma anak
私は

rittunna oripak kuni p
慎みかしこまろうとしている者

rittunna a=ne ruwe ne na”
なのですよ」

rittunna itaki pohene
と言ったのでより一層

rittunna a=unin pekor
私は気色ばんだように

rittunna hoskino po
まず最初に村長を

rittunna ape rayoci
火の虹を

rittunna a=konoynoye wa
巻きつけて

rittunna uhuy wa isam
燃やしてしまいました。

rittunna iruka ne kor
しばらくすると

rittunna nea kotan
その村は

rittunna uhuy wa okere.
燃えつきてしまいました。

uhuy wa isam siri
燃えてしまった様子を

a=nukar kor easir
見るとようやく

yayratcire=an
冷静になって

yaykosiramsuypa=an hike
よくよく考えてみたところ

kotankorkur
村長を

a=yaykokemnu
私は気の毒に思い

a=yay'okapaste hike ka
後悔しましたが

ene a=ye hi ka isam.
どうしようもありませんでした。

nukosne ruy sicari ruy
気性が荒く怒り狂う

kannakamuy a=ne kusu...
雷神が私なものですから…

nankor kusu
でしょうから

a=nukar rusuy kusu ek=an kotan
見たくてやって来た村を

aynu tura a=uhuyka wa isam
人間と一緒に燃やしてしまいました。

a=yay'okunure hi a=eysoytak
驚きあきれたことを自ら語ります

sekor kannakamuy isoytak.
と雷神が語りました。

