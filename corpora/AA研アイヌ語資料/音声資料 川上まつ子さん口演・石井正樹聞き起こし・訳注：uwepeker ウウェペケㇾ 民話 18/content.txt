Iskar putuhu ta
石狩川の河口に

sine cise neno an cise or_ ta,[1]
一軒だけの家があって、家では

a=yupihi i=resu poka eyaykorampetetne[2] kor
兄が私を育てることに心を砕きながら

i=respa wa oka=an. a=yupihi patek aynu ne a=nukar wa a=eniste kor,
私を育て暮らしていた。兄だけが私の見る人間であって頼りにして

an=an pe ne ayne
過ごしていると、

tane yayturasinotenitan=an[3] pakno
今はひとりで遊ぶことができるまで

poro=an[4] akusu[5] i=kay kane wa kim peka ka iki wa yuk ne ciki kamuy ne ciki nuwe koan wa,
私は大きくなり、兄は私を背負って山で猟をしてシカやクマをたくさん獲って来て、

sike... poro sike ki kor i... sike ka i=yomare wa,
大きい荷物を背負って私を上に乗せて、

i=yoomare wa i=se wa patek apkas=an... apkas kor an pe ne a p,
私を乗せて背負ってばかり歩いているが、

tane yayturasinotenitan=an pakno poro=an _hi ora,
今はひとりで遊ぶことができるまで私は大きくなるとそれから

kunneywa an kor poronno suke wa,
朝には兄がたくさん料理を作り

su or iyo hi neno an wa so or_ ta anu wa[6],
鍋の中に食べ物を入れたままに床に置いて、

“e=ipe rusuy ciki e=e[7] e=mokor_ rusuy ciki iteki soy ta e=hotke no cise onnay ta
「お前がお腹が空いたら食べて、眠たくなったら、外で横にはならずに、家の中で

e=hotke wa e=mokor kor i=tere wa e=an pe ne na. sironuman yakun,
横になり、眠って私のことを待っているのだよ。夕方になれば

sironuman kuni etoko ta hosipi=an pe ne na[8] iwak=an pe ne na.” sekor hawean kor i=hoppa wa,
暗くなるような前に私は帰って戻るのだよ。」と言いながら私を置いて行き

ekimne kor i=hoppa ka eramiskari p i=hoppa kor a=ekimatek wa “a=yupihi a=yupihi!” sekor hawean=an kor kese a=anpa[10],
山へ行くと、今まで私を置いて去ったことがなかったのに置いて行くと、私は驚いて、「お兄さん、お兄さん！」と言いながら後を追いかけ

a=yupihi kor[9] ekimne ru kari, kese a=anpa kor i=kohosipi[10],
兄の山へ行った道のあとを追うと、兄は私のところに戻ってきて

i=koyki ka ki i=yomaoma ka ki kor i=hoppa wa ekimne kor ora sironuman
私を叱りつけたり、私をあやしたりすると、私を置いて山へ行き、夕方

sittokes kor iwak moyre kor a=ekimatek wa,
日暮れになって兄の戻りが遅いと私は慌てて

cise erupsik[11] ta arpa=an wa a=yupihi ekimne ru
家の東側に行って兄が山へ行った道に

turasi hankeno hankeno[12] arpa=an wa cis=an kor, 
沿ってほんのすぐ近くに行くと私は泣きながら

a=tere wa an=an kor sikekohepokiki[13] kane an wa
そこで待っていると、荷物が重くて前屈みになりながら

iwak kor, “hemanta e=ciskar hawe an?” sekor hawean kor ek... ek kor,
兄が戻ったので、「どうしてお前は泣いているのだ？」と言いながら来て、

“a=yupihi iwak moyre wa a=ekimatek wa ne[14].” sekor hawean=an kor,
「兄が戻るのが遅いので驚いていたんだよ。」と私が言うと、

“ponno moyre=an[15] yakka apunno, iwak=an pe ne _hike,
「少し遅れても、無事にもどってくるもので、

hemanta e=ciskar pe an? iteki cis no,
どうして泣くものがあるか？　泣かないで、

e=yayturasinot kor a=unihi e=epunkine wa e=an easir tewano anak ki p ne ruwe ne na.“ sekor hawean kor,
一人遊びをしながら私たちの家をお前は守っていて、本当にこれからはそのようにするべきなんだよ。」と兄は言い、

i=yomap a i=yomap a kor sinki wa iwak _hike ka ahun kor pirka suke[16]  ki wa
私を可愛がって可愛いがり、兄が疲れて戻ってきても家に入ると美味しい料理を作り、

yaykata itankikor=an wa ipe=an easkay pakno poro=an _hike ka,
自分でお椀で食べることができるほど私は大きくなったが、

a uskehe[17] ta rorkehe ta i=are wa, kor itanki or wa kam pirka uske numke wa
兄の座るところの、その上座に兄が私を座らせて、兄が持っているお椀から肉のよい部分を選んで

e... pa... pasuy enumke wa a=paro omare, rur i=nire,
はしで選んで私の口に入れて、汁を吸わせ、

i=sam peka[18] i=ipere. kunneywa
私のそばで食べさせる。朝

onuman ki, sittokap kor[19] su or un tekeyaskar a=ki wa
夕はそのようにして、昼間は鍋のところで汁の具だけ私は手ですくい取り、

a=yupihi supa wa an pe iperusuy=an kor a=e kor humne mokor=an somo no,
兄が料理したものをお腹を空いた時に食べても、ときには眠りもせずに、

kesto kesto a=yupihi a=tere kor an=an pe ne ruwe ne ayne a=koporo hine,
毎日毎日兄を待っていると私は大きくなり

oraun iwor or peka a=tura wa ekimne=an kor,
それから一緒に猟場の山へ行き、

a=yupihi a=rehe ye kor
兄が私の名前を言いながら

yuk kuwari ka kamuy kuwari ka a=ki wa iwak=an pa kor ora isimne arpa=an... paye=an kor,
シカわなやクマわなを仕掛けて戻りそれから翌日行くと、

a=kuwehe[20] osma p etakasure rupne... rupne rok pekor a=nukar pe ne
私の仕掛け弓に入ったものがより大きいようだと私に見えたもの

ikoonno a=yupihi “keray ne p un[21] katu a=nukar pe a=akihi ne wa,
なので兄は、「さすがの様子と見えたのが私の弟であって、

a=resu poka eyaykorampetetne[22] kor i=ka osoma i=ka okuyma kor a=resu pe
私が苦労して育て、私の上でうんちやおしっこを引っ掛けられながら育てたのが

a=akihi ne awa[23] nen poka e=ki,
弟であったが、なんとかして

aynu ne e=an[24] oasi siri a... a=eyaykopuntek.” sekor hawean kor i=kopuntek a i=kopuntek a kor,
お前が一人前になろうとしている様子を私は嬉しく思う。」と言って、兄は私に向かって喜んで喜んで、

ukasuy=an wa iri=an ukasuy sike=an 
一緒に皮を剥ぎ一緒に背負い

sikekohepokiki=an pa kane,
荷物が重くて頭を下げるくらい

kesto ki kor,
毎日猟をして、

ora kam sat... satsatu[25] pe áneno[26] a=petpapetpa[27] wa kuma or[28] a=esikte a=satke wa,
それから干した肉を細く切って切って物干し棒にいっぱいにして乾燥させ

irammakaka sat no kor ora niyesike a=kar wa pas... parka a=omare parka[29] ta
とてもよく乾燥すると背負子を作り梁の上に乗せて梁の上で

a=paesatke wa kawawse kor ora pu or a=omare,
いぶし干しにして十分乾いたら倉庫に入れて、

a=... haruuwekarpare=an[30] pa kor oka=an ayne
私の食料を集めて過ごしていると

ora, sironuman wa ipe oka an[31] kor a=yupihi i=kocaranke wa
それから、夕方になり、食事が終わると兄が私にチャランケ（談判）をするには

“ene hawean=an _hi neno, 
「このように私が言うように

itakorapiru=an[32] ciki ora ene hawean=an _hi neno,
私が言葉を言い終わったら私が言うように、

i=kocaranke e=ki p ne na.” sekor hawean kor
お前もチャランケするのですよ。」と言い

i=yepakasnu p ne kusu neno[33] a=yupihi i=kocaranke kor ora onuytasa[34] a=kocaranke,
私に教えるので、このように兄が私にチャランケをし、それから兄に代わって私がチャランケをし、

kamuynomi ne yakka ene kamuynomi=an kuni ene sinnurappa=an kuni,
カムイノミ（神への祈り）でもこのようにカムイノミをし、このように先祖供養をするのだと

i=yepakasnu a i=yepakasnu a kesancikar ki kor oka=an pe ne _hike yaykosiramsuypa=an[35] _hike sone,
私に教え教え、毎晩そうして過ごしていると、私は思うに本当に、

ohonno itura=an kuni p a=yupihi ne korka ene po easir
長い間一緒にいるような人が私の兄なのだがあれほどまでに

usa pakasnu iramsitnere kesancikar i=koki hawe ene an sekor yaynu=an[36], nen ka i=hoppa wa arpa kor okake ta sinen a=ne.
いろいろ教えて、うるさく毎晩私に教えることだなあと思っていると、兄は私を置いてどこかへ行くと、私は一人で残った。

makanak iki=an kusu sekor yaynu=an kor kewtum or_ ta cis sampe a=yaykore kor[37],
どうしたらいいんだろうと思って心の中では泣きそうになりながら

ne _hike ka sironuman kor usa a=pakasnu[38] usa upaskuma i=epakasnu, 
いたのだが、夕方になり様々に私は教えられた、様々な言い伝えを私は兄から教わり、

rikun kanto or un kamuynomi=an kuni sinrit or un sinnurappa=an kuni kamuy an... ene a=nomi kuni
高い空に向かってカムイノミをするよう、先祖の国に向かって先祖供養をするよう、そしてカムイがいる場所にこのように祈りを捧げるのだと、

i=yepakasnu kor patek oka=an ayne tane
私にそれを教えてばかり暮らしたあげく今は

a=yupihi ka
兄は

hankeno menoko okay pe ne yakun yayramekote pakno
近くに娘がいるものならば結婚するほどの年齢で、

asinuma ka na pewre=an _hike ka[39] yayramekote=an yakun
私もまだ若いが結婚するならば

easkay pakno ukoporo=an _hine[40] oka=an a p[41] sine onuman
できるほど、私たちは大きくなって過ごしていのたがある晩

ipe=an _hine ipe oka an akusu “nisatta anakne somo iwor or un ekimne=an no
食事をして食事が終わると「明日は猟場の山には行かず

sineweepayoka=an[42] kusu ne ruwe ne na.
人を訪ねに遠出することになりますよ。

ene iki=an _hi neno e=iki wa i=os e=ek pe ne na.” sekor hawean,
わたしがそうするようにお前はして、私の後ろをついてくるんだよ。」と言う

hi pakno ne hine[43] ora sini=an. 
だけで、そのあと私たちは眠った。

ne…[44] nokunneywano hopuni=an wa hoski suke poka sekor yaynu=an pe ne kusu,
明け方起きて先に料理だけでもするかと私は思ったので

kunneywa an kor hoski hopuni=an wa suke=an kor,
朝になると私は先に起きて料理をしていると、

a=yupihi hopuni kor nani soyne wa
兄が起きてすぐに外で

cin ne ya kam satke ne ya soy... soy nepki,
皮張りや肉を干したり外の仕事を

a=yupihi ki kor an rapok sukeokere=an[45] kor ora ukasuy ipe=an kor ora ekimne=an ranke kor
私の兄がしている間に料理が終わったので一緒に食事をし、そのあと山へ行くのが常で

oka=an[46] pe ne ruwe ne a p, hinak un
あるのだが、どこか

hankeno kotan ka a=nukar aynu ka a=nukar ka eramiskari no oka=an pe,
私は近くの村を見たことも、アイヌを見たこともなく暮らしていたが

hinak wa ka arki pa utar ne ya uymam kusu paye cip ukattuymano
どこからきた人々が交易のために行く船を時々

a=nukar hi patek ne pe neyta ka a=ko... petemko ta,
私は見ただけであるのだが、どこか川の奥の方に

hankeno kotan an wa eramuan wa eun ene sinewe kusu ye hawe an[47] sekor yaynu=an kor hotke=an pa
近くに村があるとわかりそこへでも訪ねに行くつもりだということだったのかと私は思いながら二人で横になっていると、

_hine suy nokunneywano[48] hopuni=an _hine suke=an kor an=an akusu hopuni hine,
また明け方早く起きて料理をして過ごしていると兄が起きて、

tanpe or_ ta soyne wa soy ta nep kar kuni p isam pe ne kotom an wa soyne ka somo ki no,
兄は今はもう外に出て外で何か作るべきものもないようなので外に出ず

su tere wa an _hine su[49] a=yanke ukasuy ipe=an akusu ora,
鍋が煮えるのを待って、私が鍋を火から下ろして一緒に食事をするとそれから

a=eiwanke pa p a=oipepi su ne yakka pirkano a=huraypa hine a=upsire[50] hine a=anu rapok,
私たちの使っているもの、私たちの食器の鍋であってもよく洗って伏せて置いている間に

ape rawneno toykounauna[51]
兄は火を深くしっかりと灰をかけて埋けて埋けて

apeunano hine
火を埋けて

an wa a=oyamokte. hinak un sinewe kunak ye a p[52],
いるのを不思議に思った。どこへ訪ねて行くと兄は言って

ene po easir ape rawneno una siri ene an sekor yaynu=an
これほどまでに火を深く埋ける様子だなと私は思い

a=kooyamokte ka ki kor an=an a p,
不思議にも思っていたが、

“hetak sinewpa=an kusu paye=an kusu ne na.
「さあ、訪ねに行きますよ。

ene iki=an _hi neno e=iki wa i=yos e=ek[53] pe ne na.“ sekor hawean hi kusu
私がそうするようにお前はして、私のあとを来るのだよ。」と兄が言うので、

ora apa ka sinasina hine soyenpa=an akusu a=kor petaru
それから戸も縛って縛って外に出て私たちの舟着き場に

petaru or un ran wa hinak un nen ka pet... pet turasi
舟着き場に降りて、どこかへなんとかして川を上り

kotan hunara hene ki kusu ne[54] hawe ne kunak a=ramu wa,
村を探すつもりの話だなと私と思って

petaru or un ran siri ene an sekor yaynu=an kor os ran=an a p,
舟着き場にこのように降りる様子だと私は思いながらあとから降りたが、

petcicay ta[55] ran _hine,
川辺に降りて

as wa an _hi kusu sama ta arpa=an _hine
兄が立っているのでそばに行き

as wa an... as an wa an... asinuma ka as=an a p,
私もそこに立ったが、

tan... tayp... as wa an _humi ne kunak a=ramu a p eworun terke a p[56] poro ciray ne hine,
たった今立っているように私は思ったのに、兄は水の中へ飛び込むと大きなイトウになり

wocakacaka[57], ene iki hi neno iki=an yak pirka sekor hawean a p sekor yaynu=an _hi kusu
兄はぱちゃぱちゃと跳ね、そのように私もするといいと兄が言ったものと私は思って

os terke=an akusu yayramu ka asinuma ka[58]
あとから私は飛び込むんだところ、見たところ私も

ciray ne an=an humi ne humi as.
イトウになったような感じがした。

ora si atuy tomotuye
それから大海原を横切り

ma wa arpa wa neno os ma=an[59] wa,
兄は泳いで行き、そのようにあとから私も泳ぎ

kese a=anpa wa paye=an ayne siyetok[60] un
あとを追いかけて、二人で進んでいると前方に

nupuri kur a=nukar wa tomo unno a=yupihi arpa p ne kusu neno os arpa... paye... arpa=an ayne,
山影が見えてそこに向かってまっすぐ兄は行くものなので、そのようにあとから私も行くと

nupuri pok ta pon otanikor an _hine, oro ta
山に下に小さな砂浜があり、そこで

a=yupihi yan akusu, ene aynu ne a hi neno an _hine yan,
兄は陸に上がると、以前の人間の姿になって陸に上がり、

_hine os yan=an akusu[61] asinuma ka ene an=an a hi neno an=an _hine yan=an[62] akus,
あとから私も陸に上がると私も以前あった姿になって陸に上がったので、

“taan nupuri turasi hemesu=an kusu ne na. i=yos e=hemesu[63]  p ne na.” sekor hawean.
「この山の上へと私は登るのだよ。私のあとをお前も登るのだよ。」と兄は言う。

nep ka a=kisma p ka isam no carpirpiru[64]  nupuri ne pe,
なにも掴むものもない裸の山であるものを

makanak iki wa no hemesu makanak iki=an wa os[65] hemesu=an pe an[66] sekor yaynu=an,
どのようにして兄は登り、どのようにしてあとから私は登るものなのだろうと思い

nupuri konottarara a=ki wa an=an rapok a=yupihi,
山に向かってあごを突き出すようにして私が見上げているあいだに兄は

nep eciw ka somo ki no[67]
なにも障りなく

hemesu wa arpa hi kusu asinuma ka os hemesu=an akusu[68] a=e... nep ka a=eciw ka somo ki no,
登って行くので、私もあとから登るとなにも障りなく

os[69] hemesu=an pa hine an... hine paye=an ayne,
あとから私も登り、二人で進んでいると

nupuri noski ruyno a=akkari hine paye=an kor kaysankanno[70] uske an _hine,
山の真ん中をはるかに通り越し二人で進むと勾配がゆるくなった場所があり

ne kaysankanno uske ta sietok un inkar=an[71] akusu[72] konkane sinpuy sirokane sinpuy
その勾配がゆるくなった場所から自分の前方へと目をやると、金の井戸、銀の井戸が

an pe ne siri iki
ある様子であって、

konkane sinpuy parur_ ta[73] konkane kasup... pisakku
金の井戸の口には金の柄杓が

sirokane sinpuy parur_ ta[74] sirokane pisakku
銀の井戸の口には銀の柄杓が

an siri sietok un a=nukar kor paye=an a p,
ある様子が私の前方に見えるので二人で行ったのだが、

ne sinpuy sam ta paye=an akusu[75] a=yupihi,
その井戸のそばへ行くと兄は、

“ta... taa sinpuy sam ta arki=an sir ne wa tewano suy ene iki=an _hi neno e=iki p ne na.” sekor
「この井戸の方まで私たちは来た様子で今からまた私がするようにお前もするのだよ。」と

hawean kor tap i=sam ta as wa an h_umi ne kunak aynu ne wa an h_umi ne kunak a=ramu a p,
言い、たった今私のそばに兄は立っているようだと、人間としているようだと私は思っていたのに、

inkar=an akus hinak wa ne sinpuy
私は見るとどこからかその井戸の、

konka... sirokane sinpuy sinpuy parur_ ta[76] astóma íkompap[77]
銀の井戸の口に恐ろしい芋虫、

si poro íkompap
本当に大きな芋虫が

sinpuy parur[78] kotuk wa an.
井戸の口にくっついていた。

ora asinuma ne hike,
すると私のほうも、

konkane sinpuy sinpuy parur a=kotuk pe a=yupihi patek,
金の井戸の口に私もくっついて、兄だけ

ne kunak a=ramu a p, asinuma ka yayramu kane
なのだと思ったが、私も見たところ

astóma íkompap ne an=an pe ne humi as.
恐ろしい芋虫になったような気がする。

makanak sino iki=an ora aynu ne oka=an easkay kusu he a=yupihi mak _hi...
どうにかして私たちは人間に戻れるからなのか、兄は何と

yaynu he, mak iki ke kusu[79]
考え、何と行動するので

ene iki wa neno iki=an kor
兄がそのようにして、私も同じようにすると

usa ciray ne ya íkompap ne ya
様々にイトウやらいも虫やらに

ne an=an siri ene an sekor yaykosiramsuypa=an kor an=an[80] akusu horikasi[81]  
私もこのようになる様子だなあと私が考えながらいると、上の方から

menoko tup uwenewsar pa kor rap pa hawe hawehe a=nu[82]
二人の娘が談笑をしながら降りてくる声が聞こえる

kusu ekari inkar=an akusu,
のでそちらの方を私が見ると、

irmenoko utar ne hine, kiyanne hike sirokane wattes[83]  a=nu... ani
姉妹がいて、年上の方には銀のわら（？）を持ち

poniwne hike konkane wattes[84] ani kane hine,
年下の方には金のわら（？）を持ち

ratcitara nupuri kitay wa rap pa uwenewsar pa kor,
ゆっくりと山の頂上から降りてきて談笑をしながら

rap pa sir ne rok ok... ne hawehe a=nu hine an _hine ekari
降りてきている様子で、話が聞こえる方を

inkar=an... inkar=an wa an=an akusu
私が見ていると、

i=karanke arki pa hine oka=an katu
私のそばに近づいて来て、私たちがいるのを

nukar pa wa orano, i=hekote no kane oka wa,
姉妹は見てから私のそばにいて

roski wa i=sikerayke wa oka rok ayne sinpuy pa... sam pakno arki pa somo ki no oha[85]
立って私をにらみつけたあげく井戸の側まで行くこともなく空の

niyatus kor pa wa, hetopo hosippa hine
手桶を持って姉妹は振り返って来た道を戻り

nupuri kitay un paye pa akus os a=yupihi
山の頂上に行くので、あとから兄は

ene an _hi neno an wa íkomikom[86] wa arpa,
そのままの姿で這いずり這いずりして行く

pe ne kusu os asinuma ka neno íkomikom=an wa arpa=an,
もので、あとを私もそのように這いずり這いずりして行き

ayne nupuri kitay ta hemesu=an akusu kamuy cise pirka cise an _hine,
すると山の頂上に登ると神の家、美しい家があり、

an pe ne cise soy ta as poka ka
その家の外で立ち止って

a=yupihi somo ki no nani apaotki... apaotki corpok peka,
兄はいることもなく、すぐに戸口の簾の下で

sinusinu honuhonu wa ahun pe ne kusu neno os ahun=an akusu
兄はずってずって腹ばいで腹這いで移動して家に入るので、そのようにあとから私も入ると

osiso un wa kiyanne menoko
右座には年上の娘は

toykooripak wa an,
深くかしこまっていて、

oharkiso un wa poniwne menoko
左座には年下の娘が

oripak wa oka.
かしこまっている。

ipe... oro ta ahup=an akusu, a=yupihi osiso un an menoko kosoturasi[87]
そこに私たちは入り、兄は右座にいる娘の方に向かって

hine arpa siri os a=nukar _hike nea kiyanne menoko,
進む様子をあとから私が見ると、その年上の娘は

a=yupihi íkomikom wa arpa... hekote arpa siri nukar hine,
兄が這いずり這いずりしてその方へ向かう様子を見ると、

homakociwe[88][89] akusu kotcake kus hine arpa wa[90] rorkehe ta inumpesauspe[91]
娘が後に下がるので、兄はその前を通って上座の炉の東端に立ててある木の

sam ta inumpe kotuk wa 
側の炉縁にくっついて

an siri a=nukar _hi kusu ora asinuma ka osiso... oharkiso un an menoko a=kosoturasi
いる様子を私は見たので、私も左座の娘の方へ向かって

hine arpa=an akusu nea poniwne menoko ka homakociwe hine kotcake a=kus wa rorkehe ta
進むと、その年下の娘も後ろに下がったので、その前を私も通り上座の

inumpe kotuk=an _hine an=an akusu nea[92] kiyanne menoko
炉縁の木にくっついていると、その年上の娘は

kiyanne menoko hopuni hine ewonne a ewonne a yaske a yaske a hine ora kaparpe pon su sanke hine umsupirkep[93],
立ち上がり顔をよく洗い洗い、手をよく洗い洗い、それから薄手の小さな鍋を出し、蓄えてあった精白した穀物を

pirka supa ki wa kaparpe otcike kaparpe itanki uworuyruke hine,
上手に料理し、薄手のお膳、薄手のお椀を並べて

itanki sikteno a=yupihi koypuni hine sama ta anu. makanak ene katuhu an pe, 
お椀いっぱいにして兄に出してそばに置いた。どのように兄はそのような姿でいるのに

ipe easkay pe ne wa he... he sekor[94] yaynu=an kusu somo sikrappa=an no a=yupihi ene ipe siri
食事をすることができるのだろうかと私は思って、私は瞬きをせずに、兄がそのように食事をしている様子を

a=nukar_ rusuy kusu eun[95] inkar=an wa an=an humi ne kunak a=ramu awa,
私は見たいのでそちらを見ているつもりだと私は思っていたが、

e ruwe ne ya nep... mak kar wa ne ya nea poro itanki oha 
兄は食べたのだろうか、どのようにしてだろうか、その大きなお椀は空になった

akus kanna suy, 
ので、もう一度

nea kiyanne menoko 
その年上の娘が

oro iyo hine a=yupihi sama ta anu akusu,
そこに料理を入れて兄のそばに置くと、

suy e katu ka a=erampewtek no itanki emko isam.
また食べる様子はわからないがお椀の半分がなくなっていた。

itanki arke 
中身が半分のお椀が

otcike or_ ta
お膳に

an pe nea menoko otcike tura uk[96] wa
あるのを、その年上の娘はお膳とともに受け取り

koonkami onkami a onkami a etuhu kar kor
それに向かって拝礼をし、何度も何度も拝礼をし、鼻の下をこすって（女性の）拝礼をしながら

nea sonapi arke e hine
その山盛りのご飯の残り半分を食べ

e okere, 
娘は食べ終わると、

wa ora otcike ne ya su ne ya,
そのあとお膳やら鍋やら

itanki ne ciki pirkano huraye wa ora matakihi koturiri kor
お椀をきれいに洗い、それから妹にそれを渡しながら、

“ene iki=an _hi neno e=suke wa
「私がしたようにお前も料理をして

e=rorke ta an kur e=koypuni p ne na.” sekor
お前の上座にいる人に料理を出すものですよ。」と

hawean kor koturiri akusu, ne
言いながら妹に渡すので、その

i=sam ta an a ponmenoko uk _hine,
私のそばにいた若い娘は受け取り

ani pirka suke ki hine i=koypuni,
それでもって上手に料理をして私にそれを出し、

makanak a=kar wa a=e p an sekor yaynu=an kor ne itanki or unno inkar=an wa an=an a p,
どうやって食べようかと私は思い、そのお椀のなかを見ていたが

a=e katu ka a=erampewtek no itanki oha hine, kanna suy iyo wa
自分が食べたのかどうかわからないがお椀は空になっていて、娘がもう一度盛って

i=sam ta anu a p ka arkehe a=e wa un somo[97] isam, itanki arke
私のそばに置いたものも私が半分食べでもしたのかなくなり、お椀（の中の食べ物）が半分

an pe nea ponmenoko uk hine, etuhukarkar onkami a onkami a kor anu...
あるものをその若い娘は受け取り、鼻をこすって、拝礼して、拝礼して

sonapi arke e hine,
山盛りのご飯の残り半分を妹は食べ、

ora itanki ne ciki su ne yakka otcike ne yakka pirkano huraye hine,
それからお椀やら鍋であっても、お膳であってもきれいに洗い

eukao hine ora apeetok ta tun ehotkey kar pa hine,
片付けてから、上座に二人の寝床をつくり

ora hotke=an pa kuni i=tere wa okay pe ne siri ne...
それから私たちが寝るのを娘たちは待っている様子で

ne kotom an somo hotke pa no oka hike ka a=yupihi,
あるらしく寝ずにいるのに、私の兄は

inumpe kotuk wa an _hine no an wa an pe ne kusu,
炉縁の木にくっついた姿のままでくっついているので、

oar mokor_ rusuy sinki wa kotom ne an ne kiyanne menoko ehotkey[98] un arpa hine,
全く眠りたいほど疲れているようであるその年上の娘は寝床へ向かい

hotke kotom an akusu os a=yupihi ikomikom hine arpa hine kakenca corpok[99]
寝るようなので、あとから兄も這いずり這いずり向かい間仕切りの下を

kus hine menoko ehotkey osma siri a=nukar hi kusu ora asinuma ka,
通って娘の寝床に入る様子を私は見たので、それから私も

i=sam ta a ponmenoko hotke hi kusu os arpa=an _hine,
そばにいる若い娘が寝たので、あとから行って

ehotkey un[100] ahun=an hine sama ta hotke=an.
寝床に入りそばで寝た。

isitoma yakun mokor ka eaykap nankor sekor yaynu=an moymoyke=an ka somo ki no sirkotuk=an[101] wa,
娘はきっと怖くて眠れないだろうと思って、私は動くこともせずにいる様子で娘にくっついて

rewsi oka=an ayne sirkopeker=an ne isimne[102]
夜を過ごしていると、夜を明かして翌朝

kuneywa suy nerok menoko utar suke pa hine i=koypunpa ipe=an _hine okake an akus a=yupihi,
朝早くまたその娘たちは料理をして私たちに料理を出し、食事が終わると兄は

soyne _hi kusu os soyne=an _hine ne sinpuy or pakno anakne ne asitóma íkompap ne oka=an wa
外に出るので私もあとから外に出ると、井戸のところまでは私たちは恐ろしい芋虫であって

sinpuy or_ ta ran=an _hi orano ene aynu a=ne... a=ne a hine no aynu ne oka=an wa
井戸を降りると、以前そうであった人間のすがたと同じ人間に私たちはなり、

nea nupuri nupuri pok ta rap=an _hi ne
その山の山頂を私たちは降りて

suy atuy or a=osma hike ciray ne oka=an wa,
また私は海に入るとイトウになり

ma=an wa yap=an ayne a=kor petaru or_ ta yap=an.
泳いで陸に上がってみると私たちの川岸に上がった。

hine tutko he rerko he 
２日か３日たち、

orano anak a=yupihi ka kimun ka somo ki p ne kusu asinuma ka kimun=an _hine somo ki no,
それから兄は狩りもしないので、私も狩りをせずに、

cise or_ ta nen nen mina tura i=koysoytak uwenewsar=an pa kor,
家でいろいろ笑いながら兄は私に話をし、二人で談笑をしながら

oka=an. tutko he rerko he ki akusu, esoyne aynu hum as akusu
過ごした。２日か３日たつと、外に人がいる様子なので

a=yupihi “soyne kur ka isam na. ahup yan.” sekor, hawean akusu
兄は、「外に迎えに出るものはいないよ。入りなさい。」と言うと、

aynu ahup hine inkar=an _hike ne rok kamuy menoko utar,
人が入ってくるので、見るとあの神の娘たちが

poro ot... citarpe muy usa se kane oka hine a=hup pa hine
大きなござの箕やらを背負っていて入るので

kiyanne menoko apa siso kosikiru, poniwne menoko apa harkiso kosikiru,
年上の娘は右座の戸口の方に、年下の娘は左座の戸口の方に

sikehe anu wa ekopas oripak wa... pa wa oka akusu a=yupihi “iteki oripak pa no oka,
荷物を置いて寄りかかりかしこまっているので、兄は、「そんなにかしこまっていないで、

hokure hokure ape sam ta arki yan. hokure
どうぞどうぞ、戸口の近くに来なさい。どうぞ、

arki pa yak wa as... wa eci=supa p a=sanke na, suke yan ukasuy ipe=an pe ne na.” sekor
こちらへ来て、あなたたちは煮炊きをして、私たちが出すものを料理して、一緒に食べるものなのですよ。」と

a=yupihi hawean akusu, otopi usaraypa pa wa,
兄は言うので、娘たちは髪の毛をかきわけるのを

a=nukar _hike tanpe or_ ta po hene
見ると、今はもうなおさら

kamuy ipor eypottumma[103] sinna kane pirka menoko pa... utar ne hine,
神の顔で顔つきからして違い、よい娘たちで

ape sam ta arki pa wa 
戸口のそばに来た

hike ka a=yupihi, erankarap hene
のに、兄はあいさつを

ki ka somo ki no “hetak hetak
せずに「さあさあ、

taa a=supa p a... a=ranke na, supa yan[104] ukasuy a=e p ne na.” sekor hawean pe ne kusu
すぐに食材を出すので、料理して、一緒に食べるものですよ。」と言うので、

ne ponmenoko utar ukasuy pa hine pirka suke ki pa wa ukasuy ipe=an. tutko rerko,
その娘たちと一緒に上手に料理をして一緒に食べた。２日３日、

ne menoko utar suke pa wa,
その娘たちは料理をして、

tane po kusnam[105] menoko supa p
はじめてだというのに娘の料理したものは

a=e hike ineap ta keraan wa humas ka a=eramiskari no ipe=an pa kor oka=an[106] akusu sine an ta a=yupihi ene hawean _hi
食べると、なんとまあ美味しいことには驚くほどだ、みんなで食事をして過ごしていると、ある日兄がこのように言うには、

“a=akihi e=ne wa itak=an ciki e=inu katu ene an _hi, nep aynuhu a=ne wa a=e=resu siri somo ne katu,
「私の弟でお前はあって、このように私の話をよく聞いておくれ、どの人間もお前を育てる様子ではなく、

pa kor inne kotan poro kotan tan uske ta an wa e=ohana kotankorkur ne hine
人のたくさんいる村、大きな村がこの場所にあって、お前の父は村長で

e… oka eani sinep takup ukokor pa rapok ta,
あって、お前は一人だけが子供であったが、

pakor kamuy ani kotan un a=arustekka noyne ne etoko ta e=unuhu,
流行病の神によって村が滅ばされたようで、その前にお前の母は、

‘a=hekote nispa nomi kamuy inne kusu
『私の愛しい旦那様は祈る神がたくさんいたので、

a=kor poyson inawcipa a=kohukuste[107] na.
私の小さな子供の上に祭壇を倒してかぶせてあります。

inaan[108] kamuy ka a=kor son resu wa i=kore yakne, nen poka iki
どちらの神か私の子供を育ててくれるのならばどうにかして

sikiru wa poro yakne, a=hekote nispa santekehe aynumosir ka ta,
生きて大きくなるので、私の愛おしい旦那様の子孫が人間の国で

situri kusu ne ruwe[109] ne na. neno iki wa i=kore yan.’ sekor hawean kor,
子孫が残るということなのですよ。そのようにしてください。』と言い

toma e=sut ekokarkari[110] hine,
ござを巻いて

inawcipa ekohokuste ekohopi e=unuhu ka
祭壇をお前にかぶせて離れると、お前の母も

hokus _hine[111] isam pa p ne rokoka=an pe kamuy utar opitta yaykopuyarseske yaykoapaseske[112]
倒れていなくなったものだったが、神たちはみな家の窓を閉め、家の戸を閉じて、

‘hnna aynu hekaci sikaosomare sikaokuymare rusuy pe an.’ sekor hawoka kor,
『誰がその人間の子供に自分の上にうんちやおしっこをされたいものか。』と言って、

e=koemosma[113] ora eani anakne ne tomasut nik or_ ta cie...
お前は放って置かれていて、お前はござに包まれそのなかで

kunne hene tokap hene e=cis kor patek e=an.
夜も朝も泣いてばかりでいた。

e=ipe rusuy ka ki kor ki, a=e=koemosma p ne yakun
お前はお腹も空いていて、私はお前を放って置いたが

mak e=iki wa e=siknu p an sekor yaynu=an,
どのようにお前はして生きるのだろうかとわたしは思い

a=e=erampokiwen kusu e=hekote no patek inkar=an ipe=an _hike ka ipe tuyka ta ka
私はお前をかわいそうに思い、お前ばかりを見て食事をして、食事をしている途中で

e... nen ka ta a=kar wa sine 
どうにかして（食事を）わたしが作り、一口

kamohaw poka e=paro a=otte oka sekor yaynu=an kusu hekote no patek inkar=an wa an=an akusu a=onaha ene hawean _hi,
肉の汁だけでもお前の口にいれようと思ってその方ばかりを見ていると、私の父がこのように言うには、

‘aynu hekaci e=sikaosomare[114] e=sikaokuymure... okuymare yakka e=resu rusuy a yakun
『人間の子供にお前は上からうんちやおしっこをかけられながらもお前は育てたいならば、

asinuma anakne, aynu or wa a=i=nomi ka somo ki aynu inaw aynu... aynu sake a=ekoytupa
私は人間に礼拝されず、人間のイナウや酒が羨ましく

kor an=an pe ne ruwe ne a p,
あるのであるが、

ene hekaci e=erampokiwen kusu eunno patek e=an siri a=nukar kusu,
その子供をお前はかわいそうに思ってその子供の方ばかりにお前がいるようだと私は見たので、

aynu ne e=yaykar wa e=ran wa e=resu wa e=porore wa aynu mosir ka ta e=hoppa wa
お前は人間になって（人間の国に）降り、その子供をお前が育てて大きくして人間の国にお前が残し、

kamuy or un e=hosipi yakne orano poka aynu inaw aynu sake 
神の国にお前が戻るならば、そのあと人間のイナウや人間の酒を

a=i=enomi yakne a=eyaykamuynere[115] kusu ne ruwe ne na. kamuy or wa a=e=kasuy wa
私が祭られるので、私はそれで立派な神になるのだよ。神の国から私は手伝い、

a=eci=epunkine kusu ne ruwe ne na. ran wa
お前たちを守るつもりだよ。お前は降りて

ne aynu hekaci e=resu yak pirka na.’ sekor a=onaha a=unuhu hawoka hine a=eyaykopuntek kor ran=an orano,
その人間の子供を育てるのがいい。』と私の父、私の母が言うので私は喜んで降りて、

a=e=resu kor an=an ayne tane pakno e=poro ruwe ne korka ka ora,
私はお前を育てて過ごしていると、今までにお前も大きくなったのだが

aynu ne manu p
人間というものでも

nisap
急に

ene ne wa a=ek... a=ekte hi ka isam pe ora,
このようになって、（嫁に）来させることもできないのでそれで、

e=siparosukere[116] p ka isam na sine num takup e=ne wa,
お前の嫁とするものもおらず、お前が一人ぼっちで

a=e=hoppa wa kamuyor‘osikiru=an[117] ka a=e=erampokiwen kusu inkar=an akasu mosirkorkamuy
私がお前を残して神の国へ向かうのもかわいそうに思ったので、国を司る神である

tu matnepo kor pe matnepoutari 
二人の女性のもので、女性の方々

kor mosir epunkinere hine mosir... nupuri kitay ta oka siri a=nukar wa inkar=an hike hinaan hike[118]
に国を守らせていて、山の山頂にいる様子を私は見てどちらの方も

kewtumu[119] utumasi[120] siri isam, siretok or wa kewtum or wa a=eyaykoramuosma[121],
心がおろかな様子はなく、容姿も立派で心も良いので私は好きになり、

arokamkirno[122] usa... usa wenkamuy ne a=nukare wa ramu a=koyki[123] hike ka,
私の嫁とするのが良いようだと私は思って見たので、

a=siparosukere yakun pirka noyne a=ramu wa a=nukar _hi kusu,
わざとさまざまに悪い神となって私は見せてだましたが、

kiyanne menoko nupur pe ne aan wa[124]
年上の娘の霊力があるものだったので、

na nen nen iki=an siri
さらに色々と私がする様子を

nukar i=nu... eraman kor an _hine 
娘は見て理解していて

mátakihi kaspaotte kor an pe ne aan wa kusu,
妹に言い聞かせたのであったので、

suke wa ipe=an ene a=katuhu oka=an _hi neno an=an... oka=an wa,
料理をして一緒に私たちは食事をして、あのような（芋虫の）姿で私たちがいたまま

sama ta hotke=an ne ya nen nen ki kor 
そばで寝て色々として、

ki ayne  arki pa hine turano oka=an siri ne yakka kiyanne menoko a=sitekanire[125] wa kamuy or un arpa=an tane anakne ki kusu ne na.
しばらくそうしていて、彼女たちは二人で（自分たちが帰った場所に）来て一緒に過ごす様子であっても、年上の娘は私と一緒に神の国へ行くのであって、今そうするつもりなのだよ。

i=okake ta poniwne menoko e=siparosukere turano e=an wa nea kamuy or_ ta arpa=an ora[126],
私のあとに年下の娘お前が自分の食事を作らせて一緒に暮らし、その神の国に私が行ってから、

nen nen ne wa haru=an _hi ikor=an _hi payoka aynu utar e=sik... e=sikotannere
いろいろとあって食料や宝物で通りかかる人間をお前は自分の村人にし、

yakne atpake ta moyo kotan ne yakka aynu ne manu p ean... e=nukar aynueniste
そうすれば最初は人が少ないコタンであっても、人間というものをお前は見て、人間を頼りにしながら

e=ki kor e=an rapok e=posiresike... e=posiresikte ora,
お前がしているあいだに子供がたくさん生まれてから、

e... a=rawe kusu[127] aynumosir ka ta ohonno an=an wa a=e=resu pe ne ruwe ne na.
私が好きで人間の国に長くいて、お前を育てたのだよ。

i=koyayirayke ciki rikun kanto or un kapacir[128] tono, kapatcir kamuy
私に感謝するのならば、高い空にいる鷲の大将、鷲の神様に

a=nomi na sekor e=hawean kor e=kor inaw e=kor sake 
お祈りをするといって唱えて、お前の持っているイナウなり酒なりを

ukattuymano hene e=carpa yakne e=kar haru e=carpa[129] yakne,
ときどきであっても撒けば、お前の採った食料を撒けば

kamuy or_ ta a=uk wa ne yak ona t... kokusis unu koksis a=eyaykamuynere
神の国で私はそれを受け取り、父親と一緒に母親と一緒に神格を高める

yakun neno aynumosir ka un a=e=epunkine wa nep e=sirki... e=sitoma somo ki no pirka sukup e=ki kusu ne ruwe ne na.
ので、それで人間の国では私がお前を守護して、お前は何も恐れることもなく、二人で幸せに暮らすのだよ。

iteki cis iteki i=oskur pekor e=yaynu no,
決して泣いたり、私のことを恋しいと思ったりせず、

i=okake ta tan cise or_ ta e=an, taan menoko e=siparosukere, eci=uwenewsar[130] kor 
私のあとにこの家でお前は過ごして、この娘に世話をしてもらい二人で談笑しながら

eci=oka ohonno somo e=ekimne yakka eci=ep...
過ごして、長いあいだ山へ行かなくても

eci=esirkirap somo ki kuni ne haru ne yakka poronno a=ukaosmare wa,
お前たちは何も苦労する事なく、食料でもたくさん私が貯え

a=hoppa siri ne na. ney wa ka aynu arki ciki,
置いて行く様子なのだよ。どこからか人間がやって来たら、

haru ne ciki nep nep ani
食料でもなんであっても

esiko... esiko... sikoyantonere siekotannere,
泊まらせて、村の仲間にして、

arki utar a=yaynure ani
来るものたちの考えを私が操作することで、

ekotanne kunine 
村の仲間にするように

iki pa wa arki pa p ka oka wa,
して、そうして来たものたちがいて、

sukup utar
一人前の若い人たち

sukup[131] okkaypo sukup menoko usa oka wa
一人前の若い男たち、一人前の若い女たちもいて

arki pa wa yakun umurek _hine
来たならば夫婦であって、

e=kar wa cise e=kar wa or ta e=ante moyono kotan ne yakka,
お前は家を作りそこに彼らをいさせて、人数の少ない村であっても

aynueniste e=ki easkay pe ne ruwe ne na. iteki cis kamuy or un arpa=an somo ki yakun anakne
人間を頼ればお前もできるものなのだよ。決して泣かずに、神の国に私が行かないのならば

sine aynu ka e=hekote a=ekte ka eaykap kusu, kamuy or wa an=an wa,
一人の人間もお前に使えて、私によこさせることもできないので、神の国に私はいて

a=e=kansikkasma[132] kusu ruwe ne na.” sekor hawean.
お前を見守るつもりなのだよ。」と兄は言った。

iteki somo cis=an kunak ye p ne korka a=yupihi a=toykosikerayke[133] 
決して泣くなと兄は言うが、兄を私はじっとにらめつけて、

iye... itak kor an _hike ka
兄は話したのだが、

asinuma anakne nupekorapapse=an yaynankapirpa=an[134] kor ikokanu=an wa an=an.
私は涙をぽろぽろこぼしながら顔を拭いて耳を済ませて聞いていた。

ayne itakorapiru “e=cis kusu a=ye ya
兄が話し終えると、「お前は泣いているというのか、

iteki e=cis no. nisatta anakne sikiru kuni pa ne na. i=okake ta ene ene e=iki wa eaykun... e=an kuni 
泣くのではない。明日は帰るつもりだ。私のあとでいろいろとお前がしようとすることを、

a=e=epakasnu ora kamuy or wa a=e=epunki ne kunak a=ye hike,
私がお前に教え、それから神の国で私がお前を守ると私は言っているのに、

hemanta e=ciskar siri ne ya.” sekor hawean kor i=koyki ka ki kor ne korka,
どうしてお前は泣いている様子なのだ。」と言って私を叱りもしながらだったが、

a=yupihi i=hoppa kuni a=korayniwkes kusu
兄に置いていかれることが私はつらいと思ったので、

hotke=an pa hike ka cis=an a an a kor,
二人で横になっていても私は散々泣いて

an=an[135] apunno kunneywano[136], 
いた。無事に翌朝早く、

nea isane[137] kamuy menoko hopuni hine suke,
あの姉の方の神の娘が起きて料理をし

_hine a=opitta hopunpa=an wa suy nen nen uwenewsar=an uwominausi=an[138] pa kor,
私たちみんなが起きるとまたいろいろとみんなで談笑をして笑い合って

oka=an rapok, kunneywa ipe... ipe oka an akusu a=yupihi,
過ごしているあいだに朝食の食事が終わると、兄が

neun poro marattokor yakka ranke siri a=nukar ka eramiskari[139]
どんな大きな酒宴であっても兄が降ろしている様子を私は見たこともない

suwop parka ta an pe ne a p, ranke hine,
箱が天井にあるものであるが、兄は降ろして

tupetupe wa an pe tusihi tuypa tuypa wa,
縛りつけている縄を切って切って、

putaha mesu, kanna kanna putaha mesu kor,
ふたをはがし、さらにさらにふたをはがし、

hemanta sino oma p ne ya,
何が入っているものなのか、

ikor he se...[140] or wa
宝物か刀のつばかがあって、

ni... ape nipek he imeru he
火の光か稲妻か

ukositurpa[141] si... siri 
広がっている様子に、

a=ekimatek ka ki no, a=sikerayke wa an=an kusu, kapatcir noka
私は驚いてじっと見つめていると、鷲の文様の

ewato[142] sapaunpe ne ya imi or_ ta pirakka ne ciki tekunpe ne yakka hos ne yakka,
相並んだ幣冠やら衣服や下駄や手甲やら脚絆やら

kamuy imi uweturenno[143] sanke hine,
神の着物を一揃い、兄は出して

yaykata esipine ora,
自分で身につけると

suy hako sine hako ranke wa, [144]
また箱を、一つの箱を降ろして

na sine hako ranke wa orowa suy,
兄は一つ箱を下ろすとそれから今度は

menoko imi uweunpe sanke wa,
女の着物が一揃い、

macihi tura wa arpa kunak ye menoko esipinere,
妻、一緒に連れて行くと言った娘に身支度させ、

cinoye kuwa[145] ne yakka pirka kuwa sanke wa,
ねじれた杖でもいい杖を出し、

tun ne etete pa wa,
二人で杖をついて、

“hetak soyn... eci=soyenpa wa sikiru=an siri eci=nukar pe ne na.” sekor hawean kor,
「さあ、二人とも外に出て、私たちが帰る様子を見るものだよ。」と言って

a=yupihi hoski soyne,
兄は先に外に出て、

os nea kiyanne menoko soyne asinuma ka ke... kese a=anpa wa,
あとからその年上の娘が外に出て、私もあとをついて行き、

a... itu... ituresine[146] menoko ka turano
妹のほうの娘も一緒に

nusa or_ ta paye=an akusu,
祭壇のところに行くと、

nusa kes un nusa pa un,
祭壇の下手へ、祭壇の上手へ、

tapkar tapkar pekor a=yupihi tap aynu ne wa,
兄が舞を舞うかのように、兄はたった今人間の姿で

iki kor an awa,
そうしていたはずが、

si poro kapatcir ne hine rikosma
本当に大きな鷲となって空へ舞い上がる

akus nea menoko ka neno kapatcir tono ne an _hine,
と、その娘もそのように鷲になり、

tu kapa... tu kapa... kapatcir 
二匹の鷲が

rikosma pa corpokke ta “a=yupihi, a=yupihi!” sekor hawean=an kor paraparak=an, ne ponmenoko
空に舞い上がるその下で「兄さん、兄さん！」と私は言いながら泣き騒ぎ、その若い娘、

a=hoppa ponmenoko “a=saha, a=saha!” sekor hawean kor paraparak, ukoparaparak=an kor
置いていかれた若い娘も「姉さん、姉さん！」と言いながら泣き騒ぎ、二人で泣き騒ぎ合いながら

nusa sam ta yaykarkarsere=an[147], sirotetterke=an[148] kor,
祭壇のそばで地面を転がり地団駄を踏み、

paraparak=an pa akus nea kapacir utar i=enkasike i=kosuwanu[149] wa,
二人で泣き騒ぐので、その鷲たちは私の頭上で何度も輪を描いて

ranke nupe ruy apto[150] kunne i=kurkasi orapte[151] pa kor,
涙を流し激しい雨のように私の上に降らせて、

tane sikirupa kusu ne pekor iki a hike ka,
今はもう二人は帰ってしまったようであるのか、

i=kohosippa ranke wa po hene corpokke ta ukoparaparak=an kor an=an ayne,
私のところに何度も帰ってきて、それでなおさらその下で二人で泣き騒いでいると、

ramuyupkosanu[152] hine paye pa hine os[153] nupe 
兄たちは心を引き締めて行き、そのあとを涙の

oro... tum wa[154] ne yakka inkar=an akusu kanto apa makke hine,
中からであるが見ていると、天の戸が開いていて、

oro... oro osma pa kanto apa o... okake un uciw siri
そこに兄たちが入り、天の戸がそのあとふさがる様子を

a=nukar hi anakne neun cis=an yakka tane anakne ene ne hi ka isam siri
見たのは、どんなに私が泣いても今はもうこのように兄たちはどうなりようもない様子な

e... pe sekor yaynu=an _hi kusu ora nea ponmenoko a=siren hine cise or_ ta ahun=an hike ka tun a=ne cis=an rok an rok kor
ものだと私は思い、それからその若い娘を誘って一緒に家に入っても、二人で何度も何度も泣いていて

ne hike ka oposo[155] wa ne menoko suke kor ipe=an anak ki kor,
そうであっても、その間ずっとその娘は料理をしながら、二人で一緒に食事をして、

kesto kesto a=yupihi a=saha ci... a=cis... a=cisnanayruke[156] kor
毎日毎日、兄さん、姉さんと、二人で泣きながら暮らして

oka=an a korka neyta ka pakno neno cis patek a=ki yakun wa ka wen kuni a=yupihi ene i=kaspaotte a p sekor yaynu=an wa,
いたが、いつまでも泣いてばかりいてもかえって良くないだろうと、兄にそのように言いつけられたのにと思って、

uturu ta[157]
時には

pet or peka iki=an wa cepko... cepkoyki ne ya
川へ行って魚をとったり、

humne atuy so ka ta hankeno hankeno atuy co... koyramante a=ki ne ya,
時には海の上に出て、近くの近くの海で猟をしたり

ki a=eyaynusas[158] kor an=an rapok a=kor ponmenoko as... a=siewtannere[159] wa an=an pe ne kusu,
して自分を慰めて過ごしているあいだに、その若い娘と夫婦になったので、

a=kor ponmonoko ka eyayramkar[160] wa ne kuni a=ramu. ci=nuk... a=nukar kor cis ka somo ki no,
その若い娘もあきらめたように私は思った。見ると泣くこともなく、

nen nen uwenewsar=an uwominausi=an[161] kor 
いろいろ談笑して笑い合って

oka=an ora cep a... a=ray... a=ranke... a... ka... ray... rayke yakka
過ごし、それから魚を殺しても、

acit cep[162] atuy cep ne ciki pet or un cep ne yakka raw un ne hi neno 
新しい魚、海の魚であっても、川の魚であっても、丸ごと一匹が

oka wa[163] nusa or_ ta kamuy sanka a=kar wa kasi ta a=yanke wa 
あって、祭壇に神の棚を作って、その上に上げて

inaw turano 
イナウと一緒に

a=yanke wa a=anu[164] kor isam _hi anakne a=yupihi uk wa ne kuni a=ramu kor 
上げて置くと、それがなくなっているのは、兄が受け取っているのだなあと思って

an=an ora,
いて、それから

sakekar=an wa sake ani inaw ani
酒をつくって、酒やイナウでもって

kapacir_[165] tono kamuy ekasi[166] rikun kanto un a=nomi[167] yak a=ye kor,
鷲の神、神の翁を天の空に向かってお祈りしますと言いながら、

inomi=an a an a inaw ne ciki haru ne ciki poronno kamuy sanka ta asik... a=anu ranke kor
何度も何度も祭祀をして、イナウでも食べ物でもたくさん神の棚に置き続けて

an=an[168] rapok ney wa ne ya umurek pon umurek arki pa wa 
いるあいだに、どこからか夫婦が、若い夫婦が来て、

i=koyantoetun pa hine a=rewsire pa hine nen nen uwenewsar=an pa akusu[169], “i=sikoya... siekotannere
私のところに二人は泊まり、私が泊めて、いろいろと談笑していると、「私を自分の村人にするのは

etoranne, a=kor pon nispa ki ya[170]”[171] i... a...
若い長者は嫌ですか」

i=kopispa[172] a=eyaykopuntek “makani a=kopan pe an aynu ne manu p a=nukar ka eramiskari aynu eykoytupa[172],
と私に尋ね、私は喜んで、「どうして私が断ることがあろうか、人間というものを見たこともない、人間が恋しくて

a=ki kor an=an pe makan ewen pe an
私はいるものなのに、どうして悪い話だろうか

i=koyanto... i=yekotanne rusuy hawe ne yakun nani nani cise a=kar wa,
私の村に住みたいという話ならば、すぐにでも私が家を建てて、

a=uni soyke ta sinna a=anu kusu ne na.” sekor hawean=an kor, haru ne... ne ciki 
私の家の外の別のところに住ませるつもりだよ。」と私は言いながら、食べ物やら

usa ikor ne ya
いろいろ宝物やら

unihi a=kar wa, eun a=rura wa oro ta oka[173] wa
家を私が建てて、そこに私が運んで、二人をそこに暮らさせて、

si... ya... si arso un
向かいの家に

sisoy un utaspa uneno ukosina... sinewpa=an uwenewsar=an pa kor,
私の家のすぐ近くで、お互いに遊びに行き合い、談笑しながら

oka=an rapok ney wa ne ya menoko ponmenoko sinep ek ponokkaypo sinep ek ranke,
過ごしていると、どこからか若い娘が一人、若い男が一人と来つづけて

ayne umurek somo ne pa p anakne umurek ne 
いると、夫婦でないものでも夫婦になるのだよと

a=ye pa[174] wa unihi a=kar wa a=anu, or ta a=ante wa kasi 
私が言い、私が家を建ててやり、そこにいさせて、

a=osike[175] a=ipere pa,
私が世話をして食事もさせて

kor an=an ayne moyono an kotan ne[176] an=an rapok a=macihi a=kopokor,
いると、人の少ない村であってもそのうち、私は妻とのあいだに子供が生まれ、

ora ukoomanne[177] sakekar=an wa
それからしょっちゅう酒をつくって

kapacir a=yupihi an kuskeraypo[178] aynu ne an=an pe,
鷲の兄のおかげで私は過ごしているのに、

a=nomi hawke he... pe ha an[179] sekor yaynu=an kusu, inaw ne yakka etakasure inawepirka p[180] a=ne wa
私の祈りが簡単であるものかと私は思い、イナウであっても格別のイナウを私は作ることができて、

inaw pirka p, sake pirka p,
イナウでもいいもの、酒でもいいもの、

usa haru ne yakka haru pirka p cep ne yakka asir[181] cep,
いろいろな食べ物であっても、いい食べ物、魚であっても新しい魚を

ukoomanne kamuy sanka ta a=yanke kor isam _hi anakne a=yupihi uk wa ne kuni a=ramu 
しょっちゅう神の棚にあげるとなくなるのは、兄が受け取っているのだなと私は思って

kor an=an ora, kamuy or wa i=yepunki kunak ye p ne akusu[182] sonno ka ne kusu,
過ごしていると、神の国で私を守っていると兄が言うことは本当にそうであって、

iwor or peka iki=an _hike ka, nep ka
猟場で漁をしても、なにかに

a=eoko... okok hene ki ka somo ki no, epetciw sak no pirka sukup
私はつまずくこともなく、つまずくこともなく幸せに暮らして

a=ki po... posiresikte a=ki ora kamuy 
いて、たくさん子供ができ、それから神の国

or un nottarara=an kor ukattuymano, 
のある空の上を見上げていると、たまに

a=yuputari a=eikra haru ne ciki inaw ne ya sake ne ya tuyma hanke kamuy 
兄たちが私の送る食べ物やらイナウやら酒やらで、遠くや近くの神を

aske uk pa wa ukotononta... ukotonotoante[183],
誘って、受け取ったもので酒を酌み交わして

mina kane oka wa ki pa siri a=nukar kor an=an wa,
笑っている様子が見えているので、

kamuy or_ ta an _hike ka kamuyeniste a=ki wa
兄たちが神の国にいても、私は神を頼りにし、

nep e... a=sitoma ka somo ki no,
何も恐れることもなく、

a=poutari inne a=poutari a=respa kor,
私の子供たち、たくさんの子供たちを私は育てて

an=an. a=kotan un utar ka pewre utar[184] ne kusu pokoinne[185] pa wa,
過ごしている。私の村の人々も若い人々なので子供が大勢いて、

poutari a=poutari hetukpa hi neno usa usa yayramekote[186] sinna sinna cise kar pa 
彼らの子供たちも私の子供たちも成長するにつれそれぞれに結婚し、それぞれ家を建てて

oka=an _hi inne kotan poro kotan atpake ta sine cise ne a p,
過ごしていると、人がたくさんいる村、大きな村の最初の一つの家になったが、

pon kotan ne
小さな村に

an=an pe ne ya korka inne kotan poro kotan a=esapane wa,
私たちはいるものだったが、人のたくさんいる村、大きな村の村長になり、

i=tukarike a=utari komawrarire[187] i=kohepoki,
尊敬を村の人々から受け、私は敬われ、

“a=kor_[188] nispa an kusu keraypo oka=an humi... humkoyupnatara[189][190]
「私たちの村長であるので、あなたのおかげで皆は安心して過ごして、

pirka oka a=ki siri ene an.” sekor hawoka kor i=koonkami i=koyayrayke hi ye pa,
幸せに過ごしている様子なのですよ。」とみなが言い、私に礼拝をし、私に感謝をしていると言って、

ora a=ye... a=yupihi kamuy or wa i=epunkine ani i=armo... moysam peka pakor kamuy 
それから、私の兄は神の国から私を守っているため、対岸で流行病の神が

kotanwente utar wente pa a... asuruhu a=nu hike ka asinuma a=kotanuhu anakne,
村を滅ぼし人々を滅ぼしたという噂を聞いても、私の村では、

nep reraha taskor kus siri isam no[191],
どんな悪い風も通る様子もなく、

pirka uweturaste[192] a=ki kor a=po... macihi 
仲良く暮らして、嫁

a=koposiresikte a=poutari rupne pa,
とのあいだにはたくさんの子供ができて、私の子供たちは大きくなって、

usa usa yayramekote p pokor pa mitpo erayrinne mit... mitpo
それぞれに結婚して子供ができて、孫に苦労しながら

omap a=ki pa kor pirka uweturaste a=ki rok ayne,
可愛がって、仲良く暮らしていると、

sonno onne kironniwkes=an[193][194] pakno a=poutari a=kosiknu wa,
本当にもう私は年老いて力が入らないまでになり、私の子供たちと一緒に私は生きて、

tane onne=an siri ne yakun i=okake ta ene iki=an a hi neno,
今は寿命がきた様子なので、私のあとで私がしたようにして、

a=poutari rikun kanto un kapatcir tono
子供たちも天の空の鷲神

kapatcir ekasi iteki nomi oyra pa no,
鷲の翁にお祈りすることを決して忘れずに、

nomi pa yakne sasuysir unno kamuy punki an wa apunno,
お祈りをしていつまでも神に守られて無事に

sukup pa kusu ne hi a=kaspaotte sinrit or un ene sinnurappa kuni kamuynomi pa kuni a=epakasinu pa kor
暮らして、私が兄に言われたように、どのように先祖の国にも先祖供養をするのか、カムイノミをするのかを私が教えて

an=an ayne, 
過ごしていると、

onne kirorniwkes[195] a=ki wa tane
年老いて力が入らなくなり、もう今は

isam=an kusu ne etoko ta yayecitakte a=ki ayne onne=an pe ne akusu a=ye sekor.
死んでいくので、その前に自分についての話を寿命がくるものなので言い遺しておくのだ、と。

