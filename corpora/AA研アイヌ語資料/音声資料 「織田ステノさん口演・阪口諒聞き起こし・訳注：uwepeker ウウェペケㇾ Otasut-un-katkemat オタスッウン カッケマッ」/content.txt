takne uwepeker ku=ye na. 
短い物語を言いますよ。

katkemat utar, pon menoko utar, pirkano nu wa, ye yan hani. 
奥様方、若い女性たち、よく聞いて言いなさいね。

sino nispa a=ne h_ine oka=an w_a, 
私は本当の長者であって、

sino katkemat an=eutanne wa, oka=an, 
本当の淑女と一緒になって、暮らしていた。

a=kor katkemat sino yuptek, sino askay, katkemat ne wa, 
私の妻はまことに働き者で、裁縫ができる女性で、

anoka ka yuptek=an w_a nep an=eikoytupa somo ki no, ekimne=an, 
私も働き者で、何を欲しいとも思わないで、山へ行き、

cepkoyki usi [1] an konno cepkoyki=an w_a nep an=eikoytupa ka somo ki no, oka=an konno, 
魚を獲る時期になると、魚を獲って、何を欲しいとも思わずに暮らしていると、

ari pakno an konno [2], 
というところまであると（話変わって）、

kamuy utar Otasut un nispa kosinewe ranke “Otasut un nispa kor katkemat, kor siretok, kor askay, yuptek, kamuy or_ ta ka isam ruwe ne” ari an pe, kamuy utar eukoytak wa, suy kanna sinewpa=an, 
神々がオタスッの長者を訪問しては「オタスッの長者の奥方は、その美貌、その器用さ、勤勉さは、神の国にもないことだ」ということを神々が言い合って、またもや私は訪問した。

Otasut un nispa kor katkemat kor siretok, kor askay, usa yuptek, ane...
オタスッの長者の奥方の美貌、器用さ、勤勉さに

an=erayap kus suy sinewpa=an. 
感心したので、またもや私たちは訪問した。

sine pa ta tusuy resuy sinewpa=an yakka, 
一年に二回、三回訪問しても、

Otasut un nispa kor katkemat tura, puri pirka kewtumu pirka wa, a=kosinewe”
オタスッの長者は、奥方とともに行いが良く、気立ても良いので、私たちは訪問する」

ari an pe kamuy utar ye, eukoytak konno, 
ということを神々は言い、話し合うと、

nupuri kes un acapo ieutanne ranke “sonno iramkitta, aynu anakne, kamuy or wa, siretok h_ene rametok h_ene askay h_ene, kamuy sanniyo ari, kor pe ne h_ike, 
山裾のじいさん（悪いクマ）が加わっては「本当にあきれた。人間は、神から美貌であれ、度胸であれ、器用さであれ、神の考えでもって、持つものなのに、

kamuy utar yaypante [3] kus, aynu nispa aynu katkemat kor_ rametok, kor siretok patek eukoytak hawe ene an h_i an,” ari an pe, 
神々が自らを低めて、人間の長者、人間の女性の度胸、美貌ばかりを話し合っているなんて」ということを

nupuri kes ta an ekasi nu kowenkowen, 
山裾のおじいさんは聞きたくないと思った。

sine pa, ku ka somo ki no ikesuy kane an iki. [4] kespa kespa, a=tak konno, 
ある時、（振舞われた酒を）飲みもせずに、怒って出て行った。毎年、毎年招待されると、

kamuy utar, Otasut un nispa kor katkemat tura kor_ rametok kor siretok patek eukoytak. neanpe, nu kowen kowen. 
神々は、オタスッの長者を奥方と共に、その度胸、美貌ばかりを話し合っている。それを聞きたがらない。

an=nu [5] kowenkowen wa [6] ikek... iku ka an=eikesuy wa, 
私は聞きたくなくて、酒を飲むのも断って、

ikesuy=an w_a an=cisehe or_ ta sap=an w_a an... nottesusu=an wa inkar=an hike sonnoka un, Otasut un nispa kor_ rametok, kamuy or_ ta ka isam. ka... kor katkemat ka sino puri pirka sino siretokkor. 
怒って出て行って、自分の家に下って行って、（不機嫌で）顔を上を向けて目をやると、本当にオタスッの長者の度胸は神の国にもないほどだ。その奥方も本当に行いが良くてまことに美しい。

eattokonnoan kamuy utar ye h_i koraci [7], kor_ rametok kamuy or_ ta ka isam pe ne hawoka, 
なんとまあ、神々が言ったとおり、その度胸は神の国にもないものだった。

kor... ine an ta ka paye=an w_a, Otasut un nispa kor katkemat, an=ponekokawakawa kuni an=ramu kane oka=an, konno, 
いつの日にか行ってオタスッの長者の奥方を骨ごとかじろうと思っていた。すると、

kamuy utar, “Otasut... nupuri kes un caca e=irara y_akanakne kamuy parkes ne ka an=e=ama ka somo ki na,” ari an pe
神々は「山裾のじいさんよ、お前が悪さをしたら、神の端くれにも置かないからな」ということを

an=i=ye [8] usa attoyciye kamuy utar, i=kosakayokar. usaan an=i=ye kane oka=an pe ne. 
私に言い、悪口を言った。神々は私に散々怒鳴った。私はさんざん言われていた。

kus [9] suy, “ Otasut un nispa, or_ ta sinewe, pase kamuy, usa inaw usa sito usa okay pe se wa, hosipi wa an=i=tak. 
すると、またもや、（神々は）オタスッの長者の所を訪問する尊い神がいろいろな木幣やいろいろな団子、いろいろなものを背負って帰ってきて私は招待された。

“taa kewtumu pirka an konno taa koraci aynu nispa aynu katkemat tekekar pe, usa sito usa rataskep usa okay pe poronno, 
「これほど気立てが良くて、このとおり人間の長者と人間の女性が手で作ったものは、団子だの混ぜ煮だの、いろいろなものをたくさん

mosir kor huci pase kamuy osonkokote wa se wa taa apeetok ta poro nupuri an h_ine taan nupuri kes un wen caca e=puri wen, 
国土を司るおばあさん（火の女神）尊い神が伝言を添えて、背負って、こう囲炉裏の上座に大きな山となっていた。山裾の悪いじいさんよ、お前の行いは悪く、

nep ka a=ye konno e=ikesuy, iku ka somo e=ki no e=ikesuy kane e=an ruwe ne. 
何か言うと、お前は怒って出ていく。酒も飲まないで怒って出ていっている。

teunno aynu sampe [10] kor wa, kamuy... aynu or un e=sinewe yakun, kamuy ok... okka ta, an=e=aynukor_ na,” ari an pe kamuy utar ye h_ike [11] neanpe an=ruska. 
これからは人間の心を持って、人間のもとをお前が訪問したら、（普通の）神様以上に尊ばれるぞ」ということを神々が言ったのを、それに私は怒った。

“aynu utar anakne kamuy oro wa, rametok h_ene, pawetok h_ene, teketok h_ene, kamuy oro wa, an=esanniyo p ne h_ike, 
「人間どもは神から、度胸でも、雄弁でも、仕事の上手さでも、神から授けられたものなのに、

kamuy utar nei ta pakno yaypante [12] kus aynu siretok aynu rametok patek euwenewsar [13] hawe ene an h_i an,” ari an pe a=ye kane sirotetterke=an. 
神々がいつまでも腰を低くするので、人間の美貌や度胸ばかりを話し合っているなんて」ということを私は言いながら、地団駄を踏んだ。

iruska=an konno, kamuy utar hawki h_aw ene an h_i, 
私が怒ると、神々はこう言った。

“hawe ne yakun, Otasut un nispa, kor katkemat itekke e=ronno no, siknu tumama 
「そういうことならば、オタスッの長者の奥方を決して殺さずに生きたまま

e=se wa e=ek yakun, pase kamuy okkasike ta, sino pase kamuy ne an=e=monaare na, hokure kuni, 
背負ってきたら、尊い神様以上に、まことに尊い神として扱うから、さあさあ、

taan wen caca, e=iruska patek ki na. 
そこの悪い爺さんよ、怒ってばかりいるのだから。

hokure, aynu menoko Otasut un nispa kor katkemat e=se wa e=ek nankor_ na,” ari an=i=ye [14]. 
さあ、人間の女性、オタスッの長者の奥方を背負ってきなさいな」と言った。

weniruska=an. 
私はひどく腹が立って、

an=nukar yakun an=ponekokawakawa kuni an=ramu pe ne 
俺が見つけたら骨ごと齧ってやろうと思っていたのに

siknu tumama kamuy or un an_=se wa arki=an_ yakun kamuy okka ta an=i=ama ari kamuy utar 
生きたまま神の国へ背負ってきたら、普通の神様以上に扱われると、神々は

i=koramkor_ neanpe an=ruska wa, 
私をけしかけ、それを腹立たしく思ったので、

ounno pa [15]... cise or_ ta arki=an w_a, ne menoko Otasut un menoko kewtumu a=esawasawa [16]. 
家に私は帰って、その女、オタスッの女の心をゆさゆさ揺すった。

nisatta ne (pon nispa nu amkir pe ne yakka ku=ye hawe ne na.) [17] 
次の日になって、（小さい旦那が聞いたことがあることも私は言いますよ）

nipes kar kus soyene eyaykouwepeker, okaamkir an=kire. 
シナの皮剥ぎをするために外出することが気になるようにわざと私が仕向けた。。

nokunneywa an akus, s... ipe okere cik, Otasut un nispa soyene etok ta, 
夜が明けて、食事を終えると、オタスッの長者が外に出る前に

Otasut un menoko, hawki h_awe ene an h_i [18]. 
オタスッの女はこう言った。

 “a=kor_ nispa, tanto nipeskanrusuy=an. 
「旦那様、今日はシナの皮剥ぎに行きたいと思います。

woro nipes [19] ka a=kar_ rusuy usa, cipopte nipes [20] ka a=kar wa, 
水につけたシナを作りたいのです。発酵したシナも作って、

ari, iteserusuy=an na. 
それでゴザ編みしたいのです。

enon paye=an cik nipes oka ruwe he an?” ari, 
どこへ行ったらシナの木があるでしょうか？」と

ne, Otasut un menoko uwepekennu akus, 
そのオタスッの女が尋ねると、

Otasut un nispa hawki h_awe ene an h_i, 
オタスッの長者はこう言った。

“taa ekimne ru kari e=oman, ekimun e=oman ayne, ekoykaun, carkor poro nay [21] an w_a eattokonna urenpiskani reyereye=an yakun, rikipeaskay=an korka, 
「山に道を通っていくうちに、東の方へ沢口がある大きな支流があって、なんとまあその両側を這うと、上れるのだが、

menoko anakne kari nay oske ta a… ran w_a, 
女性はそこを通って川の中に下りて、

herikasi rikin koyaykus na. too yatto kim ta nay putu e=akkari wa e=oman [22] ayne 
上の方に上ることができないから、ずっと山の方の河口（本流との合流点）を越えて進んでいったあげく、

nay etoko ta e=oman yakun eattukonnaan [23] pon nipes nitay an na, 
沢の水源に行ったら、なんとまあ小さなシナの林があるのだ。

or_ ta e=oman yakun sine an ta, e=monaa wa e=nipeskar easkay na. 
そこに行くと、一つ所に座ってシナの皮剥ぎができるぞ。

nay parur_ ta, pon nipes poronno oka. ne nay anak 
川のへりに、小さなシナがいっぱいある。その支流は

eattokonna ooho [24] taa [25] herasi ari an=nukar konno nutokkari=an pakno ooho nay ne ruwe ne na. 
なんとまあ深くて、その下の方をこう見ると、めまいがするほど深い支流であるのだ。

yatto kim ta e=oman w_a, 
すぐ山の方へ行って、

situ esoro [26], e=san a e=san ayne ne nay etok e=orikin_ yakun nipes sine an ta poronno oka. 
尾根に沿って、ずっと下って下っていって、その支流の水源に上がると、シナの木が一か所にたくさんある。

e=kar_ nankor_ na,” ari a=kor_ nispa [27] hawki h_ike, 
それを剥ぐのだよ」と私の旦那様は言って、

a=kor_ nispa ye h_i koraci [28], nipeskar=an kus tasro [29] usa an_=se tar usa an_=se ine, nipeskar=an kus, paye=an. 
旦那様の言った通り、シナの皮剥ぎをするため、山刀も、背負い縄も背負って、シナの皮剥ぎをするために、出かけた。

a=kor_ nispa ene ye koraci, ekoykaun poro pet or un carkor kane an nay ooho eattokonnaan nay oske ekurok kane, 
旦那様が言ったとおり、東の方へ大きな川（本流）に口がある支流が深くて、なんとまあ支流の中が真っ黒で、

sir... sirekurok kane siran. nitay corpok ne wa poo nay oske aesito... a=esitoma no, sirkunne pokon inkar=an. 
真っ暗な様子だった。林の下からはもっと沢の中が恐ろしく真っ黒なように見えた。

nay a=nukar h_ine yatto kim ta paye=an h_ine, ehutturasi [30] e... esoro nepkon, ehorka hosippa=an h_ine ne, 
川を見て、ついに（？）山の方に進んで、山道を上に向かったり、下がったりするように、反対に帰って、

nay etoko ta, rikip=an [31] w_a inkar=an akus, pon nipes, eattokonnaan monaa=an wa nipeskar=an easkay noyne, 
川の水源に上って、目をやると、小さなシナの木があって、座ってシナの皮剥ぎができるかのように、

pon nipes nitay an pe ne kus a=kep a a=kep ayne, 
小さなシナの林があるので、ずっと剥いでいるうちに、

sine an h_i un nupuri a=kar ine, monaa=an h_ine, 
一か所に山のように積んで、座って、

nipes kapu a=kar wa an_=se easkay kunine an=sinasina kane a=kar ayne, 
シナの皮を剥いで、背負えるように縛って荷にしたあげく、

tane nipeskep a=okere wa, nipes poro sikehe a=kar tar ari poro sike a=kar. 
いまシナの皮剥ぎを終えて、シナの大きな荷を作って、背負い縄で大きな荷を作った。

nay capus ta an_=sikehe an=ama h_ine, monaa=an w_a si... yayeni=an kuni a=ramu kane, monaa=an h_ine ari herasi inkar=an akus sorekus ka nay oske wa, 
川のへりに荷物を置いて、座って体を起こそうと思いつつ、座ってこう下の方へ目をやると、まさしく沢の中から

keptontone poro tup ene rep ene an=ukosina pokon an poro kamuy estap 
毛のない大きな、二頭か三頭か結び合わされたかのような大きなクマが（いて）、

car ne kor pe, cieyasani nepkon an wa harseharse [32] kane siremuemu kane rikin_ sir an=nukar. 
その口と言ったら、裂けた木のようで、ハーハー言いながら這い上っているのが見えた。 

kira=an_ yakka... enon kira=an_ yakka wen kamuy i=oskoni kuni an=ramu kus, 
（逃げても）どこに逃げても悪グマに追いつかれると思ったので、

ne an_=sikehe sempiri ta oka=an h_ine, 
その自分の荷物の蔭に私はいて、

wen kamuy, ham... hawkanpererse kane, a=kor_ nipes sike, ari ukoraye h_i ta, ne nipes an=esirkooterke. 
悪グマが割れんばかりの声を上げて、私のシナの荷を、こう抱きかかえたときに、そのシナを私は強く蹴飛ばした。

sike an=esirkooterke akus, 
荷物を強く蹴りつけると、

nipes sike tura karkarse wa hawkanpererse [33] kane ran a ran ayne nay asam kohacir hum konna peykosanpa. 
シナの荷とともに転がって、声を割れんばかりに出しながら、ずっと落ちていった挙句、沢の底にぐちゃっとなった。

hawetokoho koeskari. orowano kira=an nay esoro sap... ehuttura [34]... ehuresoro [35] cas=an w_a kira=an. 
声がピタッとやんだ。それから私は逃げて沢に沿って下ったり、上ったり、走って逃げた。

a=kor cise or_ ta, sirepa=an ounno [36], yayesampesinki [37]=an. cis=an kane “pakita ka nipes kar kus soyenpa=an h_ike, 
自分の家に着くと、ぐったり疲れた。ちょうど泣きながら、「初めてシナの皮剥ぎをするために外に出たのだが、

sonno iramkitta. pase kamuy nep kus, i=kuyra wa ek wa orowa naanakpo an=i=e a ruwe ene an h_i an,” ari yaynu=an. 
本当に驚いた。尊い神さまがどうして私に忍び寄ってきて、危うく食べられるところだったなんて」と思った。

cis=an, kamuy ne manu p an_=ye kane cis=an kane, oka=an. 
泣いて神様に言いながら、泣きながら過ごしていた。

suke=an kane oka=an. 
料理をして過ごした。

suhokootte=an ranke, sirosma, oahuntaye [38]=an w_a cis=an a cis=an a, 
鍋を火にかけては、倒れてへたり込んで泣いてばかりいた。

“kamuy isam y_akanak a=kor_ nispa sempirke ta wen kamuy i=e a ruwe enta” ari yaynu=an konno cis=an a cis=an a kane oka=an konno a=kor_ nispa 
「神様がいなかったら、旦那様のいない所で、悪グマに食べられていたのか」と思って、泣いてばかりいる所に、旦那様が

ekimne orwa hosipi h_ine puyar kari... sikehe ociwe h_ine, 
山から帰ってきて、窓から荷物を投げ捨てて、

puyar kari i=nukar pe, “nep kus ta e=an? nep kus e=cis h_awe ene an h_i an?” ari ne h_ike, “tapne kane, 
窓から私を見ると、「どうしたんだ？どうして泣いているんだい？」と言って、「こうこうこういう訳で

nipes a=kar a a=kar ayne, a=kor_ nispa ye h_i koraci, nipes a=kar ayne poro sikehe a=kar ine, 
シナの皮剥ぎをずっとしているうちに、旦那様が言ったとおり、シナの皮剥ぎをしたあげく、大きな荷にして

an=eyayeni easkay kuni ne sikekar=an ine, oka=an konno, ehutturasi [39] nay oske wa, 
体を起こせるように荷造りをしていると、（クマが）上に向かい沢の中から、

poro, keptontone poro kamuy tup h_ene rep h_ene an=ukosina pokon ka an pe, 
大きな毛のないクマが、二頭も三頭も結び合わされたかのようなもの、

poro caroho cieyasani nepkon an w_a eattokonna harseharse kane, rikin h_ike kira=an_ yakka, 
大きな口は裂かれた木のようで、なんとまあハーハー言いながら上ってきて、私が逃げても

eraykotne ari yaynu=an kus, 
どうしようもないと思ったので、

an_=sikehe sempir_ ta tusutusuk=an kamuy ne manu p an_=ye kane, 
自分の荷物の蔭で震えて、こう、神様に言いながら

oka=an h_ine wen kamuy an_=sikehe ukoraye h_i ta an=esirkooterke akus, 
過ごして、悪グマは私の荷物をより集めたところで強く踏みつけると、

nay or... ehuresoro [40] nay oske un karkarse hawkanpererse kane karkarse wa ran ayne, hacir hum konna, peykosanpa akus ounno [41] hawehe ka isam wa kira=an wa,
山を下に下りて、川の中へ転がって、割れるような声を挙げながら転がっておりた挙句、べちゃっと落ちる音がすると、声も聞こえなくなったので、私は逃げて、

sap=an wa yaykememsu=an wa yayorampeste=an w_a cis=an kane oka=an ruwe esta an ne.” 
山を下りて、危ないところだったと思ってほっとし、泣いていたのでございます。」

“sonno en ta an=nomi kamuy, pase kamuy utar irara kewtum kor wa, 
「本当に我が祈る神様、尊い神々がいたずら心を持って、

ene a=kor katkemat, kamuy inkar moyre y_akanak an=e hawe ene an h_i an. kamuy ne manu p,” ari an pe a=kor_ nispa ka ye kane, 
このように我が妻を、神様が見るのが遅かったなら、食べられていたというのか。神様よ」ということを旦那様は言いながら、

sikehe ahupte ya... ka... yaykokamahupte h_ine okere h_ine orowano huci ape ne manu p kosakayokar. 
荷物を入れて、獲物の肉を家に入れ終えて、それから火の媼神様を怒鳴りつけた。

“pase kamuy an=nomi kamuy pase kamuy utar, 
「尊い神、わが祈る神よ、神々が

arowaciki irara kewtum kor_ ci wa naanakpo a=kor katkemat an=e hawe ene an h_i an.” 
思いもかけずいたずら心を持ったので、すんでのところで我が妻が食べられそうになったなんて」

ari an pe a=kor_ nispa ye kane, kamuy or kuste. 
ということを言いながら、神の国に伝えた。

ipe=an hine, yayrampeste=an [42] konno cis=an a cis=an a. 
私は食事をしてホッとすると泣いて泣いて、

“kamuy ne manu p isam y_akanak 
「神様がいらっしゃらなかったら、

taa koraci monaa=an w_a ipe=an a ruwe enta an y_a [43],” ari yaynu=an konno cis=an ayne, hotke=an. 
このように座って食事をすることがあったか」と思うと、しばらく泣いて、横になった。

weniruska toyiruska [44] yaykememsu=an kane hotke=an konno, 
ひどく怒り大いに怒って、危ないところだったと思って横になると、

henne ka mokor=an kuni a=ramu akus mokor=an konno, 
まさか眠るとは思わなかったのに、眠りにつくと、

wen caca, pepes otop [45] kor kane an wen iporo ka wen a wen a sattek, wen ekasi, i=takare hawe ene an h_i. 
悪い爺さんが、まっすぐな髪を持って顔色を悪くした、やせた悪い老人がこんな夢を見せた。

“tan Otasut un menoko, e=asuru e=kor siretok e=kor teketok, 
「そこのオタスッの女よ、そなたの噂、そなたの美貌や器用さを

kamuy utar we... ye [46] wa neanpe an=ruska kus an=e=koekimne akus eposokane, 
神々は称賛して、それに私は腹立たしく思ったので、そなたを襲ったところ、なるほど、

kamuy utar rir... ye h_i koraci [47] poronipessike=an h_ine [48], kamuy or_ ta paye=an akus, ”taa [49] ene ne kus, 
神々の言う通り、大きなシナの荷を背負って神の国へ戻ると、「こういうことになるから（と言ったのに）、

irara kewtum e=kor wa 
お前はいたずら心を持って、

e=ikesuy a... kane patek e=an akus, 
怒って出ていってばかりしていると、

sino kamuy e=ne wa poro nipes sike e=ki wa e=ek wenko [50] h_etap,” ari 
真の神様であるお前が大きなシナの荷を背負ってきたとはすごいじゃないか」と

usa toyciye kamuy utar, usa an i=toyye wa kus “tane, 
いろいろ悪口を言って、神々はいろいろ私に悪口を言ったので、「今は

“kamuy parkes ne ka an=e=ama ka somo ki. too [51] oya kotan un anek... an=ekiru,” ari an pe kamuy utar ye kane an=i=kohawasi. 
神の末席にも置かぬ。ずっと離れたよその村へ追い出す」ということを神々は言って文句をつけた。

wenyaymonpokoma [52] nep kus ene an nukosne an=ki wa, irara kewtum an=kor wa orowa, 
ひどく後悔してどうしてこんな短気を起こして、いたずら心を持って、

e=sikehe poro nipes sike an_=se wa payeka=an ruwe ne na. 
そなたの大きなシナの荷を私は背負って歩き回ったのだ。

e=kor_ nispa, ramuosawasawa [53] wa ene oka=an h_i koraci oka=an kuni, 
そなたの夫の心を揺らして（？）、私が（今まで）暮らしていた通りいられるように、

e=ye nankor yakun, ukoposak pe eci=ne yakka poronno [54] eci=pokor.
そなたが言ってくれ、そうすれば、そなたらに子供がいなくとも、大勢子供を持つことになる。

e=kor_ nispa ka nani koraci [55] an=takare ruwe ne na. 
そなたの夫にも同じように夢を見せたのである。

yaymonpokoma=an [56] wen=an ruwe ne na. itekke rampak i=koiruska,” i... [57]
私は後悔している。私が悪かった。あまり怒らないでくれ」

ari an pe wen caca i=takare. 
ということを悪いおやじ（クマ）は私に夢見せた。

weniruska toyiruska [58] a=ki kane, 
私は大いに怒り、ひどく怒りながら、

hopunpa=an suke=an w_a yaykememsu=an, 
起きて料理をして、私はホッとした。

“kamuy isam y_akanak wen kamuy or wa, 
「神様がいらっしゃらなかったら、悪い神様から

an=i=ronno [59] a ruwe enta” ari yaynu=an. cis=an kane suke=an akus, a=kor_ nispa hopuni h_ine orowa, 
殺されていたのか」と私は思った。私は泣きながら、料理をすると、旦那様は起きて、そして、

yaske h_ine monaa h_ine apepasuy uk wa repo usat [60] rawe... raw oraye yao usat [61] reporaye uturu naye kane [62] an ayne, e... 
顔を洗って、座って、火箸を手にして、沖にある（炉の中央近くにある）燃えさしを岸にやり、岸にある燃えさしを沖にやり、その間に筋を付けているうちに、

iruska, “kamuy utar ka irara kewtum kor wa, 
怒りが出てきた。「神々もいたずら心を持って、

nukosne nupuri kes un ekasi, 
短気な山裾の爺さんが、

usaan usaan toyye wa orowa naanakpo a=kor katkemat e... an=pakasnu an=ronno, 
色々と悪口を言って、すんでのところで我が妻が懲らしめられ、殺されるところだった。

kamuy utar ka wen ruwe ne. 
神々も悪いのだ。

kamuy parkes ne ene an a h_i [63] koraci pakasnu wa kamuy utar, okayte yak pirka,” ari an pe a=kor_ nispa ye kane eattokonnoan iruska, 
神様の末席に以前の通り、諫めて、神々が置いてやったら良い」ということを旦那様は言いながら、なんとまあ怒った。

huci ape, osonkokote „kamuy or un sonkokote“ ari an pe ye kane, 
火の媼神様に伝言を添えて、「神の国に伝言を伝えてください」ということを言いながら、

ipeokere=an konno a=kor_ nispa, soyene. 
食事を終えると、旦那様は外に出た。

ne nupuri kes un caca se nipes, a=koamakar wa ene, an a h_i koraci kamuy pa... parkes ne an kuni ne a=kor_ nispa osonkokote a p, wen pakehe, kim ta, osonkokote a kotom [64], nipes a=kor_ nispa se wa san h_ine 
例の山裾のおやじ（クマ）は背負ったシナを降ろさせてもらい、もとの通り、神様の末席になるように旦那様は言伝をしたが、悪い（クマの）頭に、山に（行って）、伝言をしたらしく、旦那様は背負って降りて来て、

“e... a=kor_ nipes sonno iramkitta [65] tuwapneko e=nipeskar wa, 
「私たちのシナ皮は本当に驚いた。たくさん皮剥ぎをして

e=se pa kuni e=ramu kane [66], 
背負えるだけに（しようと？）お前は思いながら

e=nipeskar a ruwe enta an y_a [67],” ari an pe, a=kor_ nispa ye kane, „taan nipes,
お前はシナの皮剥ぎをしたのか」ということを、旦那様は言いながら、「このシナの荷物を

sikehe an=kar a... e... kane oka=an rapok ta an=i=koekimne siri [68] an=nukar kusu
私が作っているときに、私を襲ってくる様子を見たので、

poro sike kamuy sorekus pase kamuy ne wa okay pe nipes sike ki wa, 
大きな荷物を、それこそ尊い神様であるものが、シナの荷を背負って、

kamuy or_ ta oman wa a=kohawasi notayne kane ari an pe, a=ye kane weniruska toyiruska [69] a=ki kane, 
神の国へ行って文句を言われる。生意気に」ということを私は言いながら、大いに怒り、ひどく怒りながら、

a=kor nis... nipes an=pitata wa, an=satsatu. woro uske WA a=woro [70]. 
私のシナの皮をほどいて、乾かした。水に漬けるところは水に漬けた。

cipopte nipes ne a=kar pe an=numke wa, a=kar. 
腐らせたシナ皮にしたものを選んで、作った。

a=kor_ nispa, eattokonnaan iruska a iruska a, 
私の旦那様は、なんとまあ何度も怒って、

“wen nupuri kes un ekasi, ene an a h_i koraci an kuni [71], an_=sonkokote ruwe ne,” ari an pe a=kor_ nispa ye kane, 
「悪い山裾のおやじ（クマ）が今までのようにいられるよう私は言伝をした」ということを旦那様は言いながら、

suke=an h_ine ipe=an h_ine mokor=an. 
料理をして、食事をして、眠った。

wen yayomap a=ki kane, mokor=an akus, ne wen ekasi asir sieca kane an h_ine mina kane,
大いに悔しがりながら、眠ると、例の悪い爺さんが新しく髪を整えて笑いながら、

“Otasut un menoko Otasut un nispa, 
「オタスッの女、オタスッの長者よ、

easir, kamuy kewtum eci=kor kus ene oka=an a h_i koraci [72]
まさしく神のごとき心をお前たちは持っているので、私がこれまでの通り、 

i=sama sonkokuste wa ene nupuri kes ta oka=an ruwe ne wa, tap teunno eci=sermak a=us yakun poo kamuy utar 
（オタスッの長者夫妻が）伝言を届けてくれたので、このように山裾に暮らしているので、これからはわしがお前らの憑神となって守護すれば、なおさら神々が

eci=rametokkor, patek suy euwenewsar ruwe ne, karikari sine pa ta arsuy tu pa ta arsuy ranke, 
お前たちの度胸がすぐれていることばかり話し合う。何度も一年に一回、二年に一回ずつ

an=eci=kosinewe yakun, eci=eramuan nankor,” ari an pe, 
私がお前たちの所を訪ねれば、分かるであろう」ということを

wen [73] caca mina kane i=takare akus a=kor_ nispa ka nani koraci [74] takar_ ruwe ne kus ikiane [75], inunpe ka oterke a oterke a kane yaynutuppa. „kamuy utar irara kewtum kor wa, 
悪いおやじ（クマ）は笑いながら、私たちに夢を見せると、旦那様も全く同じように夢を見たので、炉縁を何度も踏みつけて怒った。「神々がいたずら心を持って、

nukosne ci p uoyaykinne [76] kewtum kor_ ci. tap teunno kamuy utar taan irara. 
怒ったものがいろいろよけいな気持ちを持つのだ。これからは神々はこのいたずらを決していってはいけません

itekke ye yan.” ari an pe a=kor_ nispa kamuy or kuste. 
」ということを旦那様は神の国に伝えた。

orowano ne h_ine iki=an a=ye koraci [77] suy yuptek=an toykar=an yakka, an=emonipirka, nep a=kar yakka, 
それから以前そうしていたように、また私はよく働き、畑を作っても作物を上手に作り、何をやっても

askay ka a=ki, yuptek ka a=ki [78] a=kor_ nispa ka, 
上手にもし、精も出して働いた。旦那様も

sino yuptek. a=kor_ nispa ki a wa nekon ne katu, ipeetoranne=an pokon ne ayne, 
本当に働き物である。旦那様がすると、どうしたことか、私は食べるのも嫌みたいになっているうちに、

an=honi poro h_ine orowano, an=eyaykopuntek. 
私のお腹が大きくなって、私は喜んだ。

hoskino a=kor pe okkay ne po a=kor orowano a=kor_ nispa ka eyaykopuntek. 
先に生まれたのは男の子で、旦那様も喜んだ。

eattokonno a=korsi an=ukoomap kane oka=an konno, 
なんとまあ息子を二人で可愛がっていると、

tane pastetterke, cise or_ ta terke, sinot kane an rapok ta suy honkor=an ine, 
もうよちよち歩きをして、家の中ではねて、遊んでいる間に、また私は妊娠して、

matnekaci a=kor wa an=ukoomap a=korsi utar an=ukoomap kane oka=an. 
女の子が生まれて、一緒に可愛がって、子供たちを一緒に可愛がって暮らしていた。

tapne kane, pewre=an h_i ta kamuy utar uoyaykinne [79] an irara wa, 
かくかく云々で、私は若い時に、神々がいろいろ余計ないたずらをして、

nupuri kes un caca iruska wa iku eikesuy, 
山の端のおやじが怒って、酒も断り、

ipe eikesuy ranke ayne nipes a=kar wa sikehe a=kar_ rapok ta naanakpo an=i=e a korka, 
食事も断ることを繰り返して、私がシナの皮剥ぎをして、荷を作っている間に、危うく食べられるところだったが、

kamuy oka kus, an_=sikehe an=esirkooterke, 
神様がいたおかげで、私は自分の荷物を蹴飛ばして

nupuri kes un ekasi, nipes sike ki wa, toy ray wen ray wa kamuy or_ ta poro nipes sike ki wa oman w_a, 
山の端の爺さんはシナの荷物を背負って（谷底へ落ちて）、ひどい死に方、悪い死に方をして、神の国に大きなシナの荷物を背負って行って、

a=kohawasi samake a=sonkokuste wa, 
文句を言われているところに伝言を送ったので、

tap is... ratcitara, e... oka=an ruwe ne wa, karikari nupuri kes un caca an=eramuan no 
　　穏やかに、私たちは暮らしている。何度も山裾のおやじ（が獲物のクマとして訪ねてくること）を私たちが分かって

sine pa ta arsuy tu pa ta arsuy, sinewe siri [80] an=eramuan. 
一年に一回、二年に一回、訪問して来ることを理解した。

a=poho utar an=epakasnu “tapne kane ne ruwe ne wa 
私は子どもたちに教えた。「かくかく云々で

isitoma=an ruwe ne na. nep a=kar yakka, 
恐ろしいことだよ。何をしても、

pirkano sike etok ta, siruwante=an wa orowa, 
きちんと荷を背負う前に、あたりを見回して、それから

sike=an pe ne niske=an [81] pe ne na,” ari an pe, 
荷を背負うものだ、荷を背負うんだよ」ということを、

a=matnepo utar a=poho utar an=epakasnu 
娘たち、息子たちに教えた。

a=kor_ nispa ka ne koraci, 
旦那様もそのように

a=poho utar pakasnu wa okkay ne h_ike kim peka tura epayeka orowa anoka anak menoko utar, menoko sompay [82] an=epakasnu kane oka=an. 
息子たちに教えて、男である方は山を一緒に歩き回り、私は女たちに女の仕事を教えながら暮らした。

rampak ane... an=kopepka ka somo ki p ne korka, wakay=an [83] h_i ta naanakpo kimun kamuy orowa, nipes sip a... 
あまり話すこともしなかったが、若い時にあやうくクマに…　

rampetek siruwante somo a=ki no, 
分からずに辺りを見回すこともせずに、

nipes an_=se yakun nani wen kamuy i=e a ruwe ne korka kamuy oka kus, 
シナ皮を背負ったら、すぐ悪い神様に食べられていたのだが、神様がいらっしゃったので、

hoskino an=nukar kus, 
先に私は見たので、

an=toykopakasnu ruwe ne na, ari an pe 
ひどく罰せられたのだよ、ということを

a=poho utar a=matnepo utar a=pakasnu kane oka=an ayne, 
息子たち、娘たちに教えて暮らしているうちに、

onne=an kus tap a=ye na [84] ari Otasut un menoko, nispa yayeisoytak. 
天寿を全うしたので、こう言うのですよ、とオタスッの女と長者が語った。

