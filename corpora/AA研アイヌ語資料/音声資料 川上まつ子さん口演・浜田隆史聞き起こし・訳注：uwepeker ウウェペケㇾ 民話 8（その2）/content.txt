" sirkunne ka ki.  (ru) rupne mat i=esiknak wa,
「夜になってもいました。老婦人は私が目に入らなくて、

yaysitoma=an pe ne kusu sirkamu=an wa nani,
私は恥ずかしいので地面に伏せていてすぐには

i=esiknak wa
私が目に入らなくて、

 ' aynu hum as pekor yaynu=an wa soyne=an a,
『人の気配がするように思って外に出たけど、

nep ka a=nu wa, a=nukár humi ka isam.' sekor hawean hi kusu,
何も聞こえたり見えたりする感じがしない』とおっしゃるので、

yaysitoma tura oripak tura ne korka,
恥を知りつつ畏れながらではありますが、

ekimne=an a p, omuken=an pekor ne híne,
私は山に行ったのですが、収穫の見込みがなくて、

tu iwor ika (rewwo, e) re iwor ika,
二つの尾根を越え三つの尾根を越えて

apkas=an ayne tan poro kotan nispa kotan owakkakunay,
歩いたところ、この大きな村、長者の村が水を飲む沢の

nay(se) sem sama a=kus hi ta,
物置の近くを通ったとき、

tane to noski akkari
もう日が半分以上傾いた

kane kor nay etok wano
ほどになると、沢の上流から

inne utar uhawepopo wa arki pa hawe a=nu wa,
大勢の人たちが騒いでやってくる声を聞いて、

a=ekímatek kusu nuynak=an wa án=an a p, (e) i=rake ta kas kar pa wa oray, isoytak pa hawe a=nu wa a=ekímatek kusu,
私は驚いたので身を隠していたのですが、私の下の方で仮小屋を作ってそこに行き、あれこれと話をしている声を聞き、私は驚いたので、

yaysitoma=an tura ne korka (as) asurkor=an wa ék=an hi ne na." sekor hawean=an akusu,
恥ずかしさと共にではありますが、お知らせを持ってきたのですよ」と私が言うと、

" hemanta e=yay(sita)sitoma manu kusun ene,
「何だ、あなたは恥ずかしいとかいう理由で

(e) e=sirkamu wa e=an pe ne kusu a=i=núkar[a=e=núkar?] ka somo ki hi an." sekor hawean kor,
地面に伏せていたんですね、だから私はあなたが見えもしなかったんですね［註17］」と老婦人は言いながら、

a=pontekepo yuko(ru)ruyruypa kor a=teké ani kane,
私の小さい手を強く撫でながら握って

a=ka tarara híne ahun korka oripak=an pe ne kusu rútomunki ka ta, án=an wa,
私の上に掲げて、（老婦人は）家に入ったのですが私は恐縮するので土間の上にいて、

hepuni=an ka somo ki no,
顔を上げることもなく、

" a=kor nispa a=eóripak, yaysitoma tura ne korka asurkor=an wa, ék=an katu ene an hi
「私のだんなさん、恐縮です。恥ずかしさと共にですが、私がお知らせを持ってきたのはこういうことです；

eci=wákkaku, nispa utar wakkaku us poro nay,
あなたたちが水を飲む、長者たちがいつも水を飲む大きな沢。

a=onáha wen a=unúhu wen wa wen sukup a=ki wa yaysitoma=an.
私は父が貧乏、母が貧乏で、貧しい育ちをしたので恥ずかしいのです。

a=onáwtari a=erámpokiwen kor ne korka,
父たちを可哀想に思っての事ではありますが、

yaysitoma tura ne korka iri oka peka
私は獲物の解体跡を巡って

apkas=an kor kam osatuy kirpu osatuy
歩きながら、肉のおいしくないところ、脂身のおいしくないところ

a=osúrpa wa okay pe a=uwómare wa kina a=kopóye wa a=onáwtari paro a=oske kor án=an pe ne kus néwaanpe a=rawketupa kusu,
が捨てられているのを拾い集めて、山菜と混ぜて父たちを養っているので、そのお仕事のために

apkas=an yak tanto ne omuken=an pekor ne wa,
歩くと、今日は何も収穫の見込みがなくて、

tu situ ika re situ ika
二つの尾根を越え、三つの尾根を越えて

apkas=an ayne, hike ka omuken=an.
歩いた挙げ句、それでも何も獲れません。

wa apkas'apkas=an kor án=an a p,
そして歩き回っていたのですが、

tan poro nay nay etoko wano inne utar
この大きな沢、沢の上流から大勢の人たち

uhawepopo wa sap pa hawe a=nu wa a=ekímatek hi kusu,
が騒いで下る声を聞き、驚いたので、

sirkorkamuy sunku kamuy
樹木の神、エゾマツの神

(n) osmake a=kotúk wa nuynak=an wa, án=an rápok tane cup
の後ろにくっついて身を隠していたら、もう日が

nupuri ka rari kane kor,
山の上を押さえつけるほどになると、

án=an uske epekano nayruwor sep,
私がいたところの正面に沢の全体が広い、

si(') pitar ka sep pitar, ne wa an pe oro ta inne utar arki pa wa,
大きな河原も広い河原になっていたところ、そこに大勢の人たちがやってきて、

 tan uske ta kaskar=an wa,
『この場所で仮小屋を作って、

sini=an ipe=an wa,
休んで食事して、

tan nay, nay putu un
この沢、沢の川口にある

inne kotan nispa (etap) etaperari.
にぎわっている村に長者が肩を接している。

etakasure nispa asuru pununatki. a=asúruhu
ずば抜けた長者たちの噂が巻き起こっている。オレたちの

(si) sípuyne wa iruska=an kusu a=kotópattumi kusu,
噂が少なくて［註18］面白くないので、トパットゥミを仕掛けるために

arki=an pa siri ne na.
来たのだぞ。

a=utárihi (hot,) hokure poronno (i) túnas suke pa wa ipe pa kironnu pa,
仲間たちよ、さあ早くたくさん急いで料理を作り食事して満腹になって、

sini=an pa wa, ne kotan mokor kuni a=tere wa,
休み、その村が寝静まるのを待って、

mokonno pa hi a=eráman yak ora kotan kosan=an pa wa,
よく眠ったことがわかったら、村に下りて、

aynu opitta a=rayke a wa a=okére yakun,
人をみんな殺してしまい、それが終わったら、

(e) easuruas pe nispa utar ne kusu usa kamuy kor pe
それによって名声のある長者どもであるから、いろいろな神の持ち物

kor pa nankor kus ne wa okay pe opitta a=uk wa ora kotan
を持っているだろうから、それらを全て奪って、そして村

a=nuyéotke wa hosippa=an yakun,
に火をつけて帰ったら、

arikiki p néno sikeruy pe néno,
がんばった者やいっぱい背負った者には

a=eymekkore kusu ne ruwe ne na.' sekor sapane p ne noyne an pe
それ相応に分けてやるぞ』と、彼らの頭目らしい者が

utarihi pawetenke pa kor,
人々に号令すると、

suke pa híne ipe pa.
彼らは料理して食事しました。

niiteysasum[nítay sas hum?],
木々のこすれる音［註19］．．．

(a, a) péka reye no
そこを這いながら

situ ka un kira=an wa hemesu=an wa (o)
私は尾根の上に逃げて登り、

situ (osmak) utorsama (ako) a=kosíkiru hi orano,
尾根の脇に向き直ってそれから、

kimatek=an pe ne kusu pas kane terke kane, sán=an. wa wen pe
驚いたものですから飛ぶように駆けて沢を下ったのです。また、私は貧乏人、

wen menoko wen pe (ewe,) a=ne wa wen pe eepaki a=ne wa,
貧乏な女で、貧乏人の子孫だから

sunke itak a=ye hawe ka somo ne kusu ikan
ウソの言葉を言ったという話でもないのですから、どうか

onne kur i=kosiyante na.
ご老人、私を怒らないで下さいな。

tapne tapne inu=an wa kusu,
これこれこのように私は聞いたので、

yaysitoma tura ne korka asurkor=an wa ék=an siri ne na." sekor hawean=an akusu néa onne kur humse tura,
恥ずかしながらですがお知らせを持ってきたのですよ。」と私が話すと、そのご老人は驚きの声［註20］と共に、

po (ta...) sine po takup kor pa,
村長たちは、一人息子を持つ者だといいます。

kotan kor kur utar ki pa p ne yak a=ye. a=nu kor oka=an a p, sorekusu kamuy sirine an
私たちはそう聞いていたのですが、それこそ神のように美しい

okkaypo an pe, " hokure hokure kotan pa un kotan kes un
少年がいたのですが、「さあ急げ、村の上端から下端まで

a=ye p ne na. néun wenkur eepaki ne a yakka katu a=nukár hike,
伝えるんだ。たとえどんなに貧乏人の子孫だったとしても、私が見込んだ

pon menoko ne wa,
少女なので、

sekor an (pon) pon menoko ne yak easir a=poho
そのような少女であるなら初めて私の息子

a=etómte kunak a=ramú kor án=an a p,
と結婚させようと私は思っていたのだが、

néun wen sukup ki wa wen imi ki yakka kewtumu pirka kaskamuye pirka,
たとえどんなに貧しい暮らしをして貧しい着物を着ていても、その心がとても良い、憑き神がとても良い、

puri pirka kusu an kusu siknu=an oasi hawe ne na, hokure hokure,
行いがとても良いために私たちは生き延びる事になるんだぞ、さあ急げ、

a=poho e=ne wa (ehoyupe) e=hoyupu yak pirka na. asinuma ka na,
お前は私の息子であり、走るといいぞ、私もまだ

pikan=an pe ne kusu asinuma ka,
足が速いので、私も

yay(etoko)etoko oyki a=ki kusu ne ruwe ne na." sekor
身支度をするつもりだよ」と

hawean kor (ra) néa rupne mat ka matkosanu orikikutkor pa siri a=nukár tek kor, cisoekatta=an wa,
言うと、その老人もパッと立ち上がって帯を高く締める様子を私はちらっと見ながら、家を飛び出して、

(u) rápok ne wa,
一方、

kamuy ne an okkaypo
あの神のような少年

cisoekatta a p, kotan pa un kotan pa un arkimatekka pa hawe as pahawe,
は家を飛び出したのですが、村の上端に上端にとてもびっくりさせる話が起きた［註21］という噂を

a=nu kor a=oná oro ta, (a)
私は聞きながら、父の元へ

pas kane terke kane ék=an híne a=uní ta awosma=an kor, a=unúhu a=onáha
飛ぶように駆けて来て家に飛び込むと、母や父に、

tapne háwas hawe a=nu ka ki a=nukár ka ki wa, (a,
「このような話があったことを私は聞きもしましたし、見もしました。

a) i=kotcake ta an kotan kor nispa a=koásurani.
そして私たちの前にある村の村長さんに知らせを持っていきました。

ora itak pahawe a=nu hike,
そして［件の集団のリーダーが］話す噂を聞きましたが、

a=onáha a=unúhu a=ronnu pa wa ora,
私の父、私の母が殺されて、そして

i=eikka pa wa paye pa kunak ye pahawe ka a=nu ruwe ne na.
彼らが私を盗んで行ってしまうという噂も聞いたのですよ。

a=sik'orkehe ta a=nukár kor a=onáwtari nenkane wa a=rayke kuni a=ekímatek wa po,
私の目で見ながら父たちがもしや殺されるかもということに私は驚いたのでなお、

nispa kotan or un hoski asurpus=an[asurpusu=an?]. ora a=onáwtari
長者の村に最初は知らせを持っていきました。そして父たち

a=ekánok kusu ék=an ruwe ne na. (he, ho) hetak hokure túnas,
を迎えるために私は来たのですよ。さあ早く急いで、

yaynuyna=an kira=an (ne) nen ka kira=an pe ne na." sekor hawean=an hike ka, a=onáha néun wen pe ne korka
隠れて逃げて、何とか逃げましょうよ。」と私は言いましたが、私の父はたとえどんなに貧乏人でも

itak kor kur ne an wa, 
生まれつき雄弁な人で、

"somo kira=an yakka,
「私は逃げなくても、

ne wa oka (pay, a) arki pa [p?],
件の、やって来る者に、

tu kewtum orke re (ke, re kew) kewtum orke a=itákkuspare a=ok áskamuysakka,
二つの心の中、三つの心の中に私は言葉を通して彼らのツキを無くすることが

(eyaykas, ayaykap, ayaykas, oya kimo ya) easkay pe a=ne kusu,
私はできるので［註22］、

eytasa a=matnepo, iteki e=kimatek pe ne na." sekor hawean kor mónak,
娘よ、あまりあわてるなよ」と言いながら目覚めて、

wen pe wen amip mi wa an a p akkari osatuytuy[?],
貧乏人のみすぼらしい着物を着ている者以上に下が切れ切れの［註23］、

kompu hene racitkere wa néno kane an amip hinak wa sanke híne sapaha wano heusi.
コンブでも垂らしたような着物をどこかから出して頭から被りました。

wa soyta soyne wa, (ha,)
そして外に出て、

osoyne wano kamuy oro itak kor ahun wa, osisoun inumpe
外から神に祈りながら家に入って、右座の方から炉ぶち、

inumpe ik or urepekare.
炉ぶちの節の所をつたって渡りました［註24］。

kamuy oro itak osmakehe ta a=unúhu
父が神に祈るその後ろで、母は

homar pewtanke kor niwenhorippa hene ki pa sinne pekor iki pa kor,
かすかにペウタンケして（危急の叫び声を挙げて）、ニウェンホリッパ（神々に注意を促す行進）もするようにしながら、

ape etok (pa) inumpe ikupaye[ik opaye?] pakno paye pa.
上座の炉ぶちの節に着くまで［註25］行きました。

kor ora suy hosippa híne,
そしてまた戻って、

esoyne soyenpa wa osoyne suy,
外に出て外からまた、

na néno horka kamuy oro itak pa kor,
さらにそれと逆向きに神に祈ると、

pewtanke a=unú anak ki kor
ペウタンケは母がしながら

ahup pa híne oharkisoun inumpe
入ってきて左座の方から

(i) inumpe ikupaye[ik opaye?] pakno paye pa kor,
炉ぶちの節に着くまで行くと、

" ta pakno iki=an yakun tane,
「さあここまでやったなら、もう

e pirka=an hi o, iki wa iki pa p,
これで私たちは無事になるだろう［註26］、その問題の奴らに

okaskamuysak pa nankor kusu." sekor, hawoka kor,
ツキが無くなっただろうから」と言って

oka hawe a=nu rápok,
いる声を私は聞きました。一方、

a=kotánu, na inne kotan or wa
私の村よりにぎわっている村から

inne hempak okkaypo utar
大勢の少年たちが、

arukesanpa pa wa arki pa wa " ' néor ne ya,
後になったり先になったりしながら走ってきて、「『どこだか

a=erámiskari kusu, a=kor pon menoko sonno inu,
わからないから、私の少女が確かに聞いて

sonno (in) nukar pe ne a yakun,
確かに見たのであれば、

i=tura wa i=kore.' sekor kotan kor nispa hawean ruwe ne." sekor hawoka kor arki pa wa kusu,
私たちを連れてっておくれ』と村長が言ったのです」と言いながらやってきたので、

a=onáwtari a=hoppa korayniwkes hi a=ye akusu,
私は父たちを置いては行けないと言うと、

" nep ka a=sitóma ka somo ki na, hokure hokure,
「私たちは何も恐れていないぞ、さあ早く、

a=eyáysitoma yaysitoma=an tura ne yakka,
私は恥ずかしい、恥ずかしながらではあるが、

nen póka kotan hepuni yakun,
何とかして村が栄えるならば、

aoká ka sikunu=an easkay pe ne na, hokure hokure e=tura p ne na." sekor a=unúhu ka a=onáha ka (aoi)[?] haweokay pe ne kusu ora,
私たちも生き延びることができるのだよ、さあ早く彼らを連れて行きなさいよ」と母も父も話したので、それから

itura=an pa híne paye=an.
私たちは一緒に行きました。

sirkunne p ne kusu a=otérke hi,
夜になっていたので踏むところが

ohaohakkor kor ne hike ka, inne utar a=ne pa híne utareihoski=an wa, wa arpa=an.
浅く浅くなっていましたが［註27］、私たちは大勢であり私は人の気分に酔って［註28］、行きました。

nay turasi (...a) paye=an.
undefined

ikia nayruwor ka pirka uske pirka wen uske wen pe ne kusu nayruwor wen uske ta,
あの沢の全体も、良いところは良い、悪いところは悪いので、沢の全体の悪いところに、

hoski arpa=an pe ne kusu sipicipici=an sinuyanuya=an kor,
私たちは最初に行ったので、もがきもがき、よじりよじりしながら

arpa=an. i=os inne utar (upi) upihakakpa[(upi) hakak pa?] kor,
行きました。互いにひそひそと囁きながら［註29］

i=os arki pa ayne, ne kas karanke paye=an akusu,
私の後に来たところ、ついにあの仮小屋の近くに行くと、

ukooyna, ukoyukara ki pa kor, oka siri
互いにオイナをし、ユーカラをしている様子、

sietok un hawehe a=nu pa kusu (e) easir, " ohayne ohayne"  sekor hawokay pe ka oka.
自分の前でその声を聞いたので、それで初めて「なるほどなるほど」と言う人たちもいました。

kotan kor nispa anakne,
村長は

" sunke itak
「ウソの言葉、

(we, pon me,) wen menoko wen kusu wen hi néno
貧乏な女が貧乏だからそれに見合って

kewtumu wen kaskamuye wen iki p ne wa,
心が悪い、憑き神が悪い者だから、

eci=rará kusu pon menoko (w) sunke itak ye hawe ne kunak eci=ramú hawe? (seko,) hawean." sekor
お前たちをからかうために少女がウソの言葉を言ったようだ、とお前たちは考えたのか？　言え！」と

hawean kor onne kur iruska kor,
話して、ご老人は怒りながら、

situ hontom a=kotúye híne néa kas kas enka ta (he)
私たちは尾根の途中で止まって、あの仮小屋、仮小屋の離れた上に

hemespa=an akusu, a=onáha
登ると、私の父が

inonnoytak wa okaskamuysak pa wa oka kusu,
祈って彼らの運が無くなっていたので、

nep ka a=sitóma ka somo ki yak ye pa a a=onáha ki p ne a=ikóonnu.
何も恐れることはないと言った父の仕業として、私は言いごもりました［註30］。

inne=an pa p ne kusu (a, pay) apkas=an humihi ka ruy.
私たちは大勢なので、歩く音も大きいのです。

ipinu pa katu ka a=erámpewtek no yukar he oyna he ki pa kor,
それを彼らがこっそり聞く［註31］様子かどうか私はわからずにユーカラかオイナかをやっていた声を私は聞き、

oka hawe a=nu kor a=nu pa kor,
私たちは聞きながら、

enkasikehe ta sirkotor ta inne a=sayéhene hínu[híne?],
その上で、山の斜面で私たちは大勢の輪になって［註32］、

(a) paye=an akusu néa kotan kor kur itakehoripi kor
私たちが行くと、その村長は言葉と共に踊りながら、

mak an (mak) néno itak hawe ne ya a=erámiskari menoko a=ne p ne kusu ki p,
私は女ですから一体どんな風な言葉なのかわからないのですが、

hempak okkaypo sipiskani omare wa,
幾人もの少年たちを自分のまわりに入れて、

kamuy oro itak pa (o) kor oka ayne,
神に祈っていたところ、

kem tak tup hopuni híne, sine kem tak kotan pa un
血の塊が二つ飛んできて、一つの血の塊は村の上端にある

néa (kas, k, pa) kas pa un (ho, ho) turse.
その仮小屋の上端に落ち、

sine kem tak kas kes un turse siri a=nukáre.
もう一つの血の塊は仮小屋の下端に落ちた様子を私は見ました。

arkinne (i) kimatek=an.
私はとても驚きました。

ene an pe a=nukár ka eramiskari híne,
私はそんなものを見たこともなくて、

mak síno itak pa p aynu ne wa ene sirki an sekor yaynu=an.
一体どのように真に言葉を使う者が人間であって、こういう風になるのかと思いました。

ora, a=onáha pinu kane,
そして、私の父が小声で、

" cituyep sani wenpe tuyka ta cituyep sani cituypa sani, somo a=ne na, ikan ikan sine aynu hene,
「我々は、人切り［註33］の子孫、貧乏人の上に人切りの子孫、何度も人切りをする子孫ではないのだぞ。決して決して、一人の人間も

(e,) e=tuye na. utarkopoyke e=ki ［せき］
切らないようにしろ。お前は人々に混じ

pe ne na." sekor a=onáha i=kaspaotte ka ki híne soyne=an pe ne.
っているのだぞ」と父が命じてもいて、そして私は外に出たのです。

a=onáha wen pe ne korka ora earkinne
私の父は貧乏人ですが、とても、

notaku wa wakka cik noyne an pirka makiri i=emusukka wa,
その刃から水がしたたるような美しい小刀を私に刀として渡して、

ney ta ekimne=an yakka (as, as) atu i=sipeste wa,
私がいつ山に行ってもその刀の紐を父が私に下げさせて、

a=kor kane wa án=an pe ne. ne korka ne a=kor makiri a=etáye póka somo ki no
私は持っていたのです。しかし、その私の小刀を抜くことすらせずに、

utarkopoye=an. " tane pirka ruwe ne na.
私は人々に混じっていました。「もう大丈夫だぞ。

kas (koho) kohorak, kor an an pe ne na." sekor
これで仮小屋は崩壊していくのだよ」と

néa kotan kor kur hawean akusu, hetak sekor ne kor aynu opitta rap pa hike,
その村長が言うと、それっとばかりに男たちがみんな下ったところ、

(e) kas anak pon korka kas onnay ta,
仮小屋は小さいけれども中に、

uka ta uka ta hotke rok pekor inne utar nep nep,
折り重なって寝ていたかのように大勢いた人たちをいろいろ、

opitta toy kikir mun kikir kokerkeri pa.
全員土の虫、草の虫と一緒になぎ払いました。

okake an akusu " tane pirka ruwe ne kusu, nisatta easir arki=an pa wa,
それが終わると、「もう大丈夫だから、明日改めて私たちが来て、

nen ka a=kar kusu ne na." sekor
どうにかしておくよ」と

ne kotan kor kur hawean kor, ora hosippa=an.
その村長は話しつつ、そして私たちは戻ったのです。

korka, kotan or po,
しかし、村になお、

(kota) kotan or unno sán=an ka yaysitoma=an pe ne kusu,
村に下りるのも私は恥ずかしいので、

nani ikakor=an wa a=uní un
すぐに私は駆け抜けて［註34］、自分の家へ

an noski ta (hos) hosipi=an híne, " tapne ne wa,
夜中に戻って、「こうして、

toy kikir mun kikir (a) a=utarihi (ko) kokerkeri pa wa isam pa ruwe ne korka,
私たちの仲間が、彼らを土の虫、草の虫と一緒になぎ払ってしまったのですが、

kotan kor kur nisatta sirpeker wa ne yak easir,
村長が、明日明るくなったら、改めて

ene ene a=kar kusu ne sekor (haw) hawoka ene hosippa=an pa ruwe ne na." sekor hawean=an kor,
これこれこうこうと処理するよと話し、こうして私は戻ってきたのですよ」と私は話しながら、

tane siknu=an kuni
もう私は生き延びたこと

a=erámuohemesusu wa ék=an hi a=ye kor ahun=an.
で気分がすっきりして来たことを言いながら家に入りました。

a=onáwtari hotke pa ka somo ki no hosipi=an kuni tére wa ápekor okay pe ne kusu,
父たちは横にもならずに、私が帰るのを待っていたかのようだったので、

ora easir ipe=an ka ki híne,
それから初めて私は食事もして

hotke=an. rewsian=an.
寝て、一晩過ごしました。

korka, (i, i) isimne anakne
しかし、翌日には

somo ekimne=an, somo ekimne=an no
私は山に行きませんでした。山に行かずに、

a=uní ta a=uní soyke,
家で、家の外で、

cise piskan a=kar kor án=an.
家のまわりを掃除していました。

ne a=rayke rok pe,
あの殺された者たち

a=nukár etoranne kusu,
を見るのも気が引けたので、

ekimne=an ka somo ki no cise piskan péka iki=an kor án=an.
山に行かずに家のまわりで（掃除）していました。

ayne, sittokes nen, ［せき］
すると、夕暮れ時に誰か、

tane onuman suke suke etoko a=oyki kor án=an akusu,
もう夕飯の準備をしていたら、

aynu ek humi as.
人が来た音がしました。

sirkikkik humi as híne,
あたりをトントンと叩く音がして、

akusu a=onáha " néun oka=an katu an wa nu kusu,
すると私の父は「どうにか私たちが暮らす様子があって彼らは聞いたので［註35］、

ahup rusuy kusu arki utar somo (aw,) a=ahúnke ka eaykap pe ne na.
入りたくて来た人たちを、入れないことはできないのですよ。

yaysitoma (tora,) tura ne yakka a=mattemo[a=matnepo?] esoyne wa inkar pe ne na." sekor hawean.
恥ずかしながらではありますが、私の娘が外に出て見るのですよ」と言いました。

yaysitoma=an pe ne kusu, toy tukari (yaski) a=sikéranaatte kane,
私は恥ずかしいので、地面の手前に目を落としてうつむき、

ramno kane apa a=maká híne inkar=an akusu, néa (o) kotan (ko) kor nispa hemanta
体を低くして戸を開けて見ると、あの村長が何か

cikokari p eyatupok'ani kane wa, ahun. ahun, ek,
巻いたものを脇に抱えて家に入りました。入ってきた

wa kusu reyereye=an wa (h) horka hosipi=an híne,
ので、私は這いずり這いずりして後戻りして、

a=onáha eun a=ye akusu,
父に言ったら、

" néun (okaanan) oka=an katu an wa nu kusu,
「どうにか私たちが暮らす様子があって彼らは聞いたので、

somo a=ahúnke eaykap pe ne na, e=ahunke yak pirka na." sekor hawean pe ne kusu ora,
家に入れないことはできないのだよ、お前が入れておくれ」と言うので、それから

horka suy (ho) hosipi=an híne,
再び後戻りして、

(a) ahun kuni a=ye akusu, toykooripak.
入るように私が言うと、彼らは非常に恐縮しています。

ene wen pe a=ne wa nep ka a=nukár pe ka isam.
このように私たちは貧乏人で、何も見るものもありません。

oha cise cise kaysey takup or ta ukoan pe,
空き家、家の骸ばかりの所に彼らは互いにいるのに、

toykooripak híne ahun híne,
彼らは非常に恐縮して家に入り、

apeetok ta mónoa wa a=onáha erankarap.
上座に座って父に会釈しました。

tu ray onkami re ray onkami,
二つの激しい礼拝、三つの激しい礼拝をして、

" néun eci=wén wa eci=wénresu p e=matnepo ne yakka,
「どんなにあなたたちが貧乏で、あなたの娘さんが貧乏な育ちの者であっても、

kamuy eepakki[eepaki?] katu a=nukár pe e=matnepo ne a kusu,
神の子孫［註36］、将来有望である者だったので、

kéray pirka p ne kusu an kuskeraypo siknu ne manu p ukokusis a=utári ukokusis ki siri,
さすがとても良い者であったおかげで、こうして生きのびるということを私たちみんなが一緒にできて、

ene an wa yayirayke=an páse yayirayke a=ki kusu,
私たちは感謝、重大なる感謝をしますから、

a=kor kamuy kor pe a=kor hike,
私は自分の持つ神の宝を持ったのですが、

ani siknu=an iki p ne wa, ［せき］
これによって私たちは生き延びたということであって、

yaykosiramsuypa=an hike,
いろいろ考えたのですが、

iso ramat a=e=(ey)éynonnoytak ciki somo.
獲物の魂について

a=kor ya ya sirusi[ay sirosi?], a=e=éynoyoytak[a=e=éynonnoytak?] ciki somo sekor yaynu=an kor, án=an hike ka,
私があなたをお祈りしたらどうでしょう［註37］。私の矢、矢の印［註38］で私があなたをお祈りしたらどうでしょう［註39］、と私は考えていたのに、

(a) a=eóripak.
遠慮しました。

 wén=an kusu,
『私たちは貧乏だから、

a=kotánu un nispa i=eynonnoytak rusuy hawehe an.' sekor (eha) e=yaynu kuni a=eóripak ka ki humi ne pekor yaynu=an kor,
私たちの村長がお祈りしたいということなんだなあ』とあなたが思うことを、私は遠慮もする感じであるかのように思い、

somo no án=an ayne tane ukokusis kémapase=an. hi kusu a=poho,
そうしないでいたらついに、もう私たちはお互いに年を取って足が重くなりました。だから、私の息子に

 onne utar inunukas kusu,
「年を取った人たちがかわいそうだから、

(u) ukattuyma no ne yakka uni soyke e=kus wa,
お前はたまにでも彼らの家の近くを通って、

sine pon yuk oar tapkir póka
一匹の小さなシカの片前足だけでも

púyar kari e=osura kor e=apkas pe ne na.' sekor a=poho a=kaspaotte kor, án=an pe ne ruwe ne. korka,
窓から投げて歩いて来るんだよ」と私の息子に命じていたのでした。しかし、

a=e=kósinewe yakka e=yaysitoma kuni a=ramú kusu,
私があなたの所に訪問しても、あなたは恥じ入ってしまうと私は思ったので、

somo apkas=an wa án=an híne a p, e=matnepo
行かずにいたのですが、あなたの娘さん

an kuskeraypo ukokusis siknu ne manu p a=ki siri ene an híne kusu,
がいたおかげで、こうして私たちは一緒に生き延びるということをしたのですから、

tanpe moto ne,
これを起源として、

nani e=matnepo a=kor rusuy. wa kusu,
私はすぐにあなたの娘さんをいただきたい。だから

a=kor kamuy kor pe e'itakipe ne a=kor wa ék=an ruwe ne na.
私の神の宝をその意味で持ってきたのですよ。

a=pirkayepi i=konu wa i=kore somo ki p e=an?" sekor,
私の言った良い話を聞いていただけないでしょうか？」と、

rankarap enka ta a=onáha eun ne nispa hawean akusu, a=onáha
会釈の上で私の父にその長者が話したら、父は

onkami a onkami a, a korka ora ene hawean hi
何度も何度も礼拝したけれども、それから次のように言いました；

" ene wén=an siri an picitce=an siri, ene an ora,
「このように私たちが貧乏である状況があり、着る物もない［註40］状況があって、

kotan kor nispa eun ne isam kane a=wenmatnepo nan ka sak sir ka sak siri,
村長へ、どうしようもないほど私の娘は顔も欠く、容姿も欠く様子。

okkew kasi a=epírkare p wa[ka?] isam pe,
えり首の上をきれいにする物（持参金として持たせる物）もないのに、

a=koré sekor oripak=an korka itak=an ka eaykap.
（娘を）差し上げますとは、畏れながら言うことができません。

nep ka úse kur ur tara hene,
何か普通の人が、毛皮、米俵でも、

seta hene nep ka kor wa turano án=an wa,
犬でも何か持って私と一緒になって、

i=kaoyki, onne or un ki kunak a=ramú kor án=an a p ene,
私の世話をする、老いと共にすると思っていたのに、このように

nispa or un ne isam kane." sekor hawean kor hakmahakma itak ki hike ka, ［せき］(u)
村長の所へはいかんともしがたい」と話しながら低い声で話したのですが、

a=onáha kasi otke,
父はその上を突きました［註41］。

" ne nispa ki ayne nispa itak eytasa hayta kaspa ka eaykap kusu, wen siri an pe
「その村長が言った結果、その言葉をあまりないがしろにしすぎることもできないので、貧乏な様子で

(u) okay pe a=ne pa wa, nep ka imi or ta ne yakka pirka wa a=koré p ka isam.
ある私たちで、何も、着物においても良く差し上げる物もない。

ene an hi néno an wa ne yakka pirka yakun,
そんなようなことでもよろしいのでしたら、

ene a=ye hi ka isam ruwe ne." sekor a=oná hawean kor,
私には何も言うことはありません」と父は話しながら、

néa nispa koonkami híne ora,
あの村長に礼拝して、

" wén=an kusu a=matnepoho a=erésu póka eyaykoranpetente[eyaykorampetetne?] híne ukokusis imi ne yakka,
「私たちは貧乏なので、娘を育てるだけでも苦労して、一緒に着る物でも

a=esírkirap, wen imi a=ki pa wa oka=an wa ora,
足りなくて苦労し［註42］、私たちは貧乏な着物を着ているので、そして

nispa or un ne isam kane a=e=kór rusuy hawe ene an.
村長の所にどうしようもないほどお前を欲しいという話がこうしてある。

eytasa nispa ye pirkayepi a=tasá ka eaykap kusu,
あまり村長の言う良い話に逆らうこともできないので、

a=eése ruwe ne wa mak e=yaynu ruwe an?" sekor,
私は承諾したよ。お前はどう思う？」と

a=onáha hawean.
私の父が話しました。

orano, toykohepokiki=an wa cís=an a =an a kor (a) án=an.
それから、私はひどくうつむいて何度も何度も泣いていました。

ruwe ne korka a=onáha ka,
しかし、私の父も

ese p a=hayta ka eaykap.
承諾したことをないがしろにすることはできません。

ora ene án=an sirihi
そしてこのような自分のなりを、

yaysitoma=an hi patek a=ye hike ka, " hemanta e=yaysitoma hawe ne ya?
私は恥ずかしがる事ばかり言ったのに、「どうしてお前は恥ずかしがるのか？

e=(eramuo)ramuosma, i=koramuosma wa i=kore yakne eci=mí pa p,
お前が同意する、私に同意してくれ、そうすればお前たちの着る物

a=tak wa ék=an kusu ne ruwe ne na." sekor hawean pe ne kusu,
を私は持って来るつもりだよ」と（村長が）言うので、

a=etúhu a=kar, oripak=an kor ki akusu ora nani,
私は感謝の仕草（エトゥフカラ）を遠慮しつつしたら、それからすぐ、

ne itakipe ne yak ye kor kor wa ek pe (a) a=onáha,
その言葉の意味だと言って（村長が）持ってきた物を父

sama ruturutu hike ka a=onáha uk wa kusu (ra)
のそばに押しやると、父は受け取ったので、

rik ta puni, ra ta ranke
高い所に掲げ、低い所におろしつつ

koonkami a koonkami a ayne ora,
何度も何度も礼拝して、ついに

néa nispa (koaspa,) sama un rutu kor,
その村長のそばに押しやりつつ、

ene an kamuy kor pe,
「このような神の宝

a=sikkasma sekor hawean=an ka,
を私がお預かりすると言うのも、

seppa or un ne yakka oripak=an kusu,
刀の鍔にでも私は遠慮するので、

a=koónkami yakun tane pirka kusu a=kor nispa kor wa hosipi yak pirka." sekor hawean hike ka,
私がそれに礼拝したらもう結構ですので、私の村長、どうぞお持ち帰り下さい」と言ったのに、

uk ka somo ki no nani cisoekatta ene isam wa,
（村長は）受け取りもせずにすぐに家を飛び出してしまい、

e iruka ne kor,
それからしばらくして

suy ek hum konna citunaska.
またやってくる音が早くなりました。

wa ahun híne, a=unúhu a=onáha, mi pa kuni p,
そして家に入って、私の母・父が着る物、

a=unúhu ne yakka cipanup neya uweunno
母も鉢巻きなどをたくさん、

cise kor katkemat, néa kotan kor nispa kor katkemat umurek umurek ne utura pa wa,
家のご夫人、あの村長の奥さんの夫婦、夫婦で一緒に来て、

imi or ta a=mi kuni p (a, a) a=i=étomte kuni p
着物の中でも着物の飾ったもの

kor wa arki pa wa ora úsey kar pa wa,
を持ってやってきて、そしてお湯を沸かして、

a=unúhu ne yakka a=onáha asinuma,
母も、父や私も、

a=netópake huraypa pirpa pa,
私たちの体を洗って拭いて、

a=sapáha karkar pa pirkano ki.
散髪をきれいにしました。

asinuma anak yaykata a=nanúhu a=tekéhe a=sapáha póka anakne a=huráyeyarkar kor án=an. a=unúhu ne yakka a=onáha ne yakka, 
私は、（これまでも）自分で顔や手、頭だけでも洗わせてもらっていました［註43］。母も父も、

nepki utura an kor a=huráypa.
仕事の合間に私は洗いました。

sapaha ka irammakaka a=karkar.
頭もとてもきれいに整えました。

otopi tanne pa kor a=tuypa wa a=koré ranke kor oka=an pe ne hike ka kasu akkari
（父母の）髪が長いと私は何度も切ってあげていたのに、（村長夫婦は父母を）それ以上に

tomte pa wa,
おしゃれにして、

néwaanpe patek póka a=eyáykopuntek pe ora,
それだけでも私はうれしいのに、それから

" nani tan ancikar ta a=uní un
「すぐ今晩に私の家に

a=e=túra p ne na ne na." sekor hawokay pe ne kusu,
お前を連れて行くのだよ、行くのだよ」と話されるので、

néa kotan kor nispa kor rupne mat a=tekéhe ani.
その村長の夫人が私の手を取りました。

(a) asinuma, a=unúhu teke a=aní. kotan kor nispa a=onáha teke ani wa,
私は母の手を取りました。村長は父の手を取って、

utekanpaanpa kane,
お互いに手を取り合って、

siyetok (ure) ureeroski=an pa kor,
みんなで歩調を合わせながら［註44］、

yaysitoma patek a=eyáykosiramsuypa kor nispa, nispa an kuskeraypo pirka imi a=ki siri ene an.
恥ずかしいとばかり私が思っていると、村長がいたおかげで、こうしてきれいな着物を着られるのです。

yakka i=nukar wa okay pe
それでも、私を見ている者たちは

" nispa oka kuskeraypo pirka amip mi pa ruwe." sekor yaynu pa nankor kuni p a=eyáysitoma.
「彼女は村長のおかげできれいな着物を着たんだなあ」と思うでしょうから、私はそれが恥ずかしい。

a=eyáypuriwen kor,
私はそのことで自らの行儀が悪くなりながら［註45］、

ne korka nispa ye itak a=hayta eaykap kusu itura=an pa wa paye=an ene (ah)
しかし村長の言う言葉をないがしろにはできないので、一緒に行ってあの

kotan kor kur cise or ta,
村長の家に

ahup=an. wa inkar=an hike,
入りました。そして見ると、

sine okkaypo ne wa a=nukár pe,
一人の少年として見える者、

kamuy ne (ne) koraci an wa,
神のようであり、

(a, a) a=nukár a p, tanpe or ta po hene,
私は彼に会っていたのに、ここにきてなおさら

pirka ruwe a=eráyap kor toykooripak=an wa (ape a) a patek somo a=kosíkiru.
その美しさに感心し、私はひどく遠慮して座るばかりで、彼の方を向きません。

a=onáha a=unúhu anakne (tekkiri) tek cikir po hene eenetekkor pa wa reyereye wa,
私の父・母は、手足をなおさら○×して［註46］這いずって這いずって、

oharkisoun ape teksam ta,
左座から炉のそばに、

toykooripak wa rok wa oka uske un,
ひどく遠慮して座っていたところへ、

(u) kanna suy no cise kor kur a=onáha erankarap.
再び家の主人が父に会釈しました。

okake an akusu, néa okkaypo a=onáha a=unúhu erankarap.
それが終わると、あの少年が私の父と母に会釈しました。

ora, " iteki oripak no hokure hokure,
そして「遠慮しないで、さあ早く、

te wano i=paro osuke, i=or ta e=an pe ne na.
これから私たちに食事を作りなさい［註47］。あなたは私の所にいなさいよ。

(e) i=sam un ek ek." sekor, cise kor katkemat hawean kor,
そばに来なさい、来なさい」と、家の夫人が言いながら、

su sam tátatata p ne kusu sama un arpa=an wa,
鍋のそばをトントンと叩くので、私はそばに行き、

orano a=i=káspaotte, " (wen) wen pe,
それから（村長に）命じられました。「貧乏人の

ramat ehetuku e=onaha ne an wa kusu,
魂がそこに出たのがお前の父なので、

(isos) iso niwkes.
獲物が捕れない。

ene iki hi ka isam no
どうしようもなく

tane pakno sukup ruwe ne korka, te wano ne yakka na pikan kusu,
今まで過ごされてきたのだが、これからでも、まだ足が速いので、

nisatta wano e=onaha unihi a=uní soyke ta a=kar wa,
明日からはお前の父の家を私の家のそばに建てて、

a=karár wa eun (a, e) e=onawtari a=tupte,
建てさせてそこにお前の父たちを引っ越させよう。

a=eynonnoytak.
私は（お前の父を）お祈りする。

a=kor ya sirusi,
私の矢の印

a=eéynonnoytak iso, iso ramat
でお祈りする、獲物、獲物の魂

a=eéynonnoytak yakun, onne kotpok ta,
でお祈りしたならば、老いる前に、

sine yuk hene sine (kam) kamuy hene oskoni wa,
一匹のシカでも一頭のクマでも捕まえて、

e=(yayo)yayekiroroante wa,
お前を自ら喜ばせてから

onne kunine ka a=kar wa a=koré kusu ne na, iteki yayepataraye sak no te wano anak
老いるようにしてあげるつもりだよ。決してはばかることなく、これからは

i=paro osuke, a=uní ta eani anak
私たちに食事を作り、私の家に

e=an wa a=poho turano eci=uwéokay pe ne ruwe ne na." sekor
お前が住んで、我が息子と共に暮らすんだよ」と

onne kur i=ye hike ka,
老人が私に言ったのに、

wén=an siri an pe ison híne okkaypo
私たちが貧乏な様子だったのに（父が）狩りがうまくなって、少年

i=koramuosma p ne wa he,
が私たちに同意したのだろうか、

onne utar ene hawoka hi an sekor yaynu=an kor ne korka,
それで老人たちがそう話したのか、と私は考えながらですが

án=an. wa rewsioka=an.
過ごして、私たちは一晩過ごしました。

isimne an akusu sonno ka, nokunneywano,
翌日になると、本当に、まだ朝早くから、、

néa onne kur soyne akusu utar koinne p,
あの老人が外に出ると村人が老人の所にいっぱい、

apa koinne p ne kor no,
戸口にいっぱいにいて、

inne utar uwekarpa wa cise ne kar pa p cise ne kar.
多くの人たちが集まって、家を造るものは家を造り、

menoko utar ki otuypa p ki otuypa pa wa,
女たちは茅を切るものは茅を切って、

itto ram ta pirka cise,
一日で［註48］きれいな家、

cise (har, a) harkiso wa (nis) nispa cise harkiso wa,
家の左隣に、村長の家の左隣に［註49］、

(aha) kar pa híne okerpa.
作り終えました。

akusu eun,
するとそこに、

cise kor nispa mak un okay pe apa kari soy wa, mak un okay pe púyar kari soyomare wa,
家の主人が奥のものを戸口を通して外に、奥のものを窓を通して外へ出して、

pon iyoykir ne korka ne cise or ta (iyoykik ka) iyoykir kar.
小さい宝壇ですがその家の中に宝壇も作りました。

híne eun a=onáwtari a=tupte.
そしてそこに私の父たちを引っ越させました。

ora asinuma anak a=onáwtari turano án=an ka eaykap pe ne kusu,
そして私は、父たちと一緒に暮らすこともできないので、

kotan kor kur oro ta án=an wa, suke=an.
村長の所で暮らして、炊事をしました。

nen nen rupne mat iki kuni p (te) teketoko wa kuwa a=kar kor,
いろいろ老婦人がすることを、それよりさらに器用にこなす［註50］と、

" nen teke iki yakka a=eyáykopuntek (ak) pe a=kosmaci a=ewkoramuosma a=kosmaci ne awa,
「どのようにその手がしても私はうれしいのに、私の嫁がみんなで気に入った嫁であるけど、

arikiki hene nucimasnu hene ki siri,
懸命に働きもする、手早くもする様子が、

po hene (ayay) a=eyáykopuntek." sekor ne kor,
なおさら私はうれしい」と言いつつ、

(n) i=kopuntek a i=kopuntek a kor, " e=an kuskeraypo
私を何度も何度もねぎらいながら、「あなたがいるおかげで

a=kotánu epitta hepuni. a=utári sinep ka,
私の村じゅうが栄えます。私たちは本当にこうして、

［せき］ uhayta somo ki no ukokusis siknu=an kusu
一人も欠けることなく共に生き延びたので、

an siri ne kusu, ikan ikan a=kotánu un utar ne yakka,
ひょっとしてひょっとして、私の村人たちでも

 wen pe eepakki[eepaki?] poo kane,
『貧乏人の子孫をわざわざ、

isam he ki pon menoko ne wa nispa eepakki[eepaki?] isam he ki wa poo kane,
いなかったのか、少女でなおかつ長者の子孫はいなかったのか、それでよりによって

kosmaci ne eci=kór ruwe ene an.' sekor an pe,
（貧乏人の子孫を）嫁としてあなたたちは持ったのだなあ』というような事を、

eci=yáynu póka eci=kí yakun wen pe ne na." sekor
あなたたちは考えるだけでもしてはいけませんよ。」と

rupne mat ne yakka onne kur ne yakka utarihi kaspaotte p ne kusu,
老婦人も老人も人々に命じたので、

somo ka wen pe a=ne (he) a hi néno
私たちは貧乏人ではなくなって、それにつれて

pon menoko utar ne yakka i=kouwekarpa.
少女たちも私の所に集まりました。

(ni) nína ne ciki kinakar ne ciki,
薪拾いでも山菜取りでも、

(n) ekimne pa kusu ne kor i=siren kusu arki pa p (tu, n)
山に行こうとすると私を誘うためにやってくる者たち

arki pa p ne kusu a=turá wa,
がやってくるので私は一緒に連れだって、

(ki,) ekimne=an kor ene sinotcaki pa wa a=nu pa hi néno sinotcaki pa kor a=kasuy wa sinotcaki=an kor,
山に行くと、彼女たちが歌を歌って私が聞いたやり方の通りに、彼女たちが歌うと私が手伝って歌うと、

ineap ta a=eáskay wa háwas a ka eramiskari no,
何とまあ上手なんだろうかわからないほど、

sinotca-easkay=an.
私は歌ができたのです。

nucimasnu=an, sikeruy=an pe ne kusu,
私は手早く仕事をし、重い荷物も持てたので、

" aoká patek ka sikeruy=an pe ne kunak a=ramú awa,
「私たちばかりが重い荷物を持てる者だと思っていましたが、

kotan kor nispa kosmacihi sike, tu sike re sike
村長の嫁さんは荷物、二つの荷物三つの荷物

akkari sikeruy ruwe ene an." sekor hawoka kor,
より多く、こんなに荷物を持てるんですねえ」と話しながら、

nep wa an pe a=ewkoysoytak wa a=ewminare kor,
何かあると私たちは互いにいろいろ話し合い、笑い合いながら、

kesto an kor utura=an pa kane
毎日連れ立っていき、

yayirayke=an. yaysitoma tura ne hike ka (ya) yayirayke=an. ora a=onáha ne yakka,
私は感謝しました。恥ずかしながらではありますが感謝しました。そして、私の父も、

a=onáwtari ne yakka ene ne wa ipeno kuni,
父たちもこうしてよく食べるように、

ne cise kor okkaypo esanniyo rápok,
この家の少年が算段を付けました。その頃、

naa (as) turano án=an, onne kur a=onáha,
もっと、私が一緒に暮らす老人が私の父に、

páse epotara kim ta pet or ta,
尊い祈祷を、山で川で

epotara kor eynonnoytak, na a=onáha ka pikan pe ne kus ki.
祈祷をしながら祈ることを、もっと私の父の足が速くなるためにやりました。

ay sirosi i=kore híne,
（父が）矢の印を私に渡して

kimun akusu orano,
山に行くと、

pewre hi ta ka (e) eomuken a p, yuk cikoykip kamuy cikoykip eawnarura a=onáha ka ki wa,
若い頃にも獲物が捕れなかったのに、シカの獲物、クマの獲物を家に運び入れることを父もして、

nep a=e rusuy nep a=kor rusuy somo ki no ora, ne okkaypo
私は何を食べたい何を欲しいとも思わず、その少年

turano a=i=énte[a=i=ánte?] p ne kusu,
と一緒に私は住まわされたので［註51］、

turao[turano?] án=an.
一緒になり、

wa, a=kopókor ka ki. (au) a=unúhu,
子供も生まれました。私の母は、

oatciw=an hike ka i=kouwerayrinne
私が全く動けない［註52］時も私と共に子育てして［註53］

i=koiyomap a=kotánuhu ta, mak an mak an ne kor ekimne=an kor,
共に可愛がり、私の村でどうにかどうにかなると、私は山に行くと、

aoká ka tap (nis) nispa eepakki[eepaki?] a=ne wa,
私たちもこのように長者の子孫となって、

pirka=an wa oka=an hike ka, " tukarike a=omá okkaypo,
良い暮らしをしているのに、「私たちが片想いしていた少年が［註54］、

wen pe eepaki easir
貧乏人の子孫を初めて

yaykowtomka[yaykotomka?] yaykomuye wa,
見初めてくっついて［註55］、

i=emaka siri ene an." sekor
こうして私たちを嫌ったのだなあ」と、

menoko kewtumu utumasi p an yakka (a) ewkohakakneitak pahawe,
たとえ女でちょっと思慮の足りない者だったとしても、互いにひそひそ話をする噂を

a=nu ka ki kor,
私は聞きもして、

yaysitoma=an kor ne hike ka (we, e) eposo un wen pe eepaki a=ne a p,
私は恥ずかしく思いながらいたのですが、なるほど確かに私は貧乏人の子孫でしたが、

(wen,) nispa or (ea) a=eót kuskeraypo pirka imi ka pirka ipe ka
長者の所に来たおかげで良い着物も良い食べ物も、

nispa a=kosére kor wa án=an.
長者が私に持たせてくれています。

ora,
それで

siyokunnure=an, yakun po a=i=(ékonu)kónukosne kuni a=ramú p ne kusu,
私が威張るなら、なおさら人に憎まれてしまうと思ったので、

ene wén=an hi ta yayiramure=an a hi néno
私が貧乏だったときに遠慮深かったのと同じように、

yayiramure itak yayiramure inkar a=ki
遠慮深い言葉、遠慮深い見方をし

(e) kor iyorot=an wa án=an.
ながら、人の仲間に入っていました。

a=siwto katkemat " iteki néno yayiramre kaspa e=ki p ne na,
私のしゅうとめさんは、「そんなに遠慮しすぎるものではありませんよ、

e=yaysitoma hi patek ney ta pakno somo e=oyra no
恥ずかしがることばかりいつまでも忘れないで

e=ukor hi ka wáka wen kusu,
結婚するのも、かえって良くないから、

te wano póka i=kokewtumkor wa ene iki=an hi néno
これからでも私たちと同じように考えて、私たちのやり方と同じように、

ene hawoka=an hi néno e=hawean pe na." sekor,
話し方と同じように話すのですよ」と

i=kaspaotte hike ka, yayi(ram)ramure, iyorot patek a=ki kor pósiresikte=an wa,
私に命じるのですが、私は自ら遠慮深い参加ばかりをしつつ、子供がいっぱい出来て、

pósiresikte=an pe ne kusu po hene,
子供がいっぱい出来たので、なおのこと、

a=siwtowtari i=henkotpa.
私のしゅうとたちは私をたいそう可愛がりました。

sine itak póka ruy néno (ay) a=i=kóytak ka somo ki no,
一言でも声を荒げるように私に物言いすることもなく、

a=onáwtari ukokusis sukup hontom wano pirka sukup nispa or a=eót.
私は父たちと共に人生の途中から良い成長、長者の中に入りました。

a=kaskamuye pirka,
私の守護神がよく、

a=kewtumu pirka, topattumi (arki) earki pa p,
心が良く、トパットゥミのためにやって来た者たちに

a=kosére (kor a) a yakun a=onáwtari ukokusis a=i=ráyke wa isam pe,
［村から宝物を］持って行かれてしまったら［註56］、父たちと一緒に私は殺されてしまうところが、

nispa kotan a=koásurpusi kuskeraypo (nispu) nispa utar hepunpa hi kus hetap,
長者の村に私が知らせを持っていったおかげで長者たちが栄えたからでしょうか、

sukup hontom wano (o) ona unu turano pirka sukup
人生の途中で父母とともに、良い成長

a=ki pa kusu ne aan pe, etoko ta sukup hemanta a=koyáywennukar,
を私がすることになったのですが、以前私は、ひどい生活、難儀する

sukup a=ki yaysitoma a=ki ayne,
生活をして恥ずかしく思った結果、

nispa or a=eót kusukeraypo,
長者の中に入ったおかげで、

a=powtari ka nep esirkirap somo ki no homakociwe (hom...)
私の子供たちも何も悩むことなく、私は後ろにひっくり返ることも

hosaociwe niwkes nispa a=ne pa wa oka=an ruwe ne korka,
前に倒れることもできないほどの物持ちになって暮らしたのですが、

wa a=onáwtari ka tane (su) poro sukup paye ora,
私の父たちも、もうかなり年を取っていき、

iyos onne pa wa isam. a=pirkakur'onnere.
後に老いて亡くなりました。私は良い人生を送らせてあげました。

okake ta a=siwtowtari a=pirkakur'ununuke kasi a=oyki kor oka=an ayne a=siwtowtari ka onne pa wa isam.
その後、私はしゅうとたちによく孝行して面倒を見ていたら、しゅうとたちも老いて亡くなりました。

(aona, a) a=hekóte nispa turano uwepirka=an.
私は、連れ添う夫と共に良い人生を送りました。

a=powtari inne wa oka wa, 
私の子供たちはいっぱいいて、

rupne pa hi orano a=hekóte nispa ene iki pa hi néno, 
大きくなってからは私の主人のやり方の通り．．．

